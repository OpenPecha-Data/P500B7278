༢༥༽

བླ་མའི་རྣལ་འབྱོར་ནི༔ ན་མོ༔ རྒྱལ་བ་ཀུན་ཡུམ་རྣལ་འབྱོར་མ༔ བྱང་ཆུབ་བར་དུ་སྐྱབས་སུ་མཆི༔ འགྲོ་ཀུན་སངས་རྒྱས་ལ་འགོད་ཕྱིར༔ སྨོན་འཇུག་དོན་དམ་བྱང་སེམས་བསྐྱེད༔ ཨཱ༔ རང་ཉིད་ཐ་མལ་གནས་པའི་སྤྱི་བོ་རུ༔ མི་ཕྱེད་དད་བརྒྱཱི་གེ་སར་བཞད་པའི་སྟེང༔ རྒྱལ་བའི་ཡུམ་གྱུར་ཤེས་རབ་ཕ་རོལ་ཕྱིན༔ སུ་ཁ་བཛྲ་ཡེ་ཤེས་སྒྱུ་མའི་སྐུ༔ བདེ་ཆེན་རྒྱལ་མོ་དམར་གསལ་ཞལ་གཅིག་པ༔ ཕྱག་གཉིས་གཡས་པས་ཅང་ཏེའུ་སྙན་ཐད་དཀྲོལ༔ ཕྱག་གཡོན་གྲི་གུག་དཀུར་བརྟེན་མཉམ་སྟབས་འགྱིང༔ ནུ་འབུར་པདྨོ་རྒྱས་དང་ལང་ཚོ་མཛེས༔ སྐུ་ལ་མཁའ་འགྲོའི་ཆས་རྣམས་མ་ལུས་རྫོགས༔ སྤྱི་བོར་རིགས་བདག་པདྨ་ལས་འབྲེལ་ནི༔ རྣལ་འབྱོར་ཧེ་རུ་ཀ་པའི་ཚུལ་དུ་བཞུགས༔ ཡེ་ཤེས་འཇའ་འོད་འཁྱིལ་པའི་ཀློང་དུ་གསལ༔ སྐྱབས་ཀུན་རྒྱལ་བ་ཡོངས་འདུས་ངོ་བོར་བསྐྱེད༔ ཀྱེ་མ་བླ་མ་རིན་པོ་ཆེ༔ བདག་རྒྱུད་བྱིན་གྱིས་བརླབ་ཏུ་གསོལ༔ སྒོ་གསུམ་གུས་པས་ཕྱག་འཚལ་ལོ༔ སྣང་སྲིད་རྣམ་དག་མཆོད་པ་འབུལ༔ མི་དགེའི་ལས་ཀུན་མཐོལ་ལོ་བཤགས༔ རང་གཞན་དགེ་ལ་རྗེས་ཡི་རངས༔ ཟབ་ ༢༦༽ རྒྱས་ཆོས་འཁོར་བསྐོར་བར་བསྐུལ༔ རྒྱལ་ཀུན་མྱ་ངན་མི་འདའ་བཞུགས༔ དགེ་ཚོགས་རྒྱ་མཚོ་འགྲོ་ལ་བསྔོ༔ གདོད་མའི་གཞི་ལ་སངས་རྒྱས་ཤོག༔ ཨེ་མ་རྗེ་བཙུན་རྣལ་འབྱོར་མ༔ རྒྱལ་ཀུན་གསང་གསུམ་འདུས་པའི་དཔལ༔ སངས་རྒྱས་ཀུན་ལས་བཀའ་དྲིན་ལྷག༔ ཁྱེད་ལ་གུས་པས་གསོལ་བ་འདེབས༔ ས་ལམ་ཡོན་ཏན་མངོན་གྱུར་ནས༔ གདོད་མའི་གཏན་སྲིད་ཟིན་པར་ཤོག༔ ཨོཾ་པདྨོ་ཡོ་གཱི་ནི་སུ་ཁ་བཛྲ་སརྦ་སིདྡྷི་ཕ་ལ་ཧཱུྃ༔ དེ་ནས་དབང་བཞི་བླང་བ་ནི༔ སྤྱི་བོའི་བླ་མའི་གནས་བཞིའི་འཁོར་ལོ་ ལས༔ འོད་ཟེར་དཀར་དམར་མཐིང་སེར་རྣམ་པར་འཕྲོས༔ བདག་གི་གནས་བཞིར་ཐིམ་པས་སྒྲིབ་བཞི་དག༔ དབང་བཞི་ཐོབ་ཅིང་སྐུ་བཞིའི་ས་ཐོབ་གྱུར༔ བླ་མ་འོད་ཞུ་རང་རིག་གཉིས་མེད་འདྲེས༔ མཐའ་བྲལ་བློ་འདས་ཆེན་པོའི་ངང་དུ་ཨཱཿ ཞེས་ཆོས་ཉིད་བརྗོད་བྲལ་གྱི་ངང་དུ་མཉམ་པར་བཞག༔

ཅེས་པ་འདི་ཡང་དད་ལྡན་བསླབ་གསུམ་ལྡན་པ་བསྟན་རྒྱལ་གྱིས་ཡང་ཡང་བསྐུལ་ངོར་མདོ་མེད་སྤྲང་འཁྱམས་ཀུན་བཟང་བདེ་སྐྱོང་དབང་མོས་བྲིས་པའོ།། དགེའོ།།