༤༣༥༽ དྲིས་ལན་ནི། རྣལ་འབྱོར་ལམ་གྱི་སྐབས་བརྒྱུད་ལྡན་བླ་མའི་ཐུགས་རྗེ་ལ་བརྟེན་ནས་རང་བྱུང་གི་ཡེ་ཤེས་ཆེན་པོ་ངོ་རང་ཐོག་ཏུ་སྤྲད། ཐག་གཅིག་ཐོག་ཏུ་བཅད། ལམ་མངོན་གྱུར་དུ་རིག་ཅིང་རིག་རྩལ་ཡེ་ཤེས་སུ་གོ་འཕོས། འཁོར་འདས་གཞིར་བཞེངས་སུ་དག་མཉམ་ནས། སྣོད་བཅུད་སྐུའི་དབྱིངས་དང༌། ལྷུན་གྲུབ་གསུང་གི་དབྱིངས། ངོ་བོ་ཐུགས་ཀྱི་དབྱིངས་སུ་ལ་ཟློས་པ་ན་འཁྲུལ་སྣང་རང་ཁ་མ་ཞེས་རྡུལ་ཙམ་ཡང་མེད་པ། དཔེར་ན་ནམ་ལངས་ཚེ་མུན་པ་བཙལ་བས་མི་རྙེད་པ་ལྟ་བུ་ཡིན་པས་ཡེ་ཤེས་ཀྱི་གནད་ཁྱད་པར་བའོ། ལྷུན་གྲུབ་འབྱུང་ཚུལ་རྗེ་ཐམས་ཅད་མཁྱེན་པའི་ཟབ་ཆོས་ཡང་ཏིག་ནག་པོ་ན་སྒོ་གཉིས་ཤར་ལུགས་དྲུག་གི་ཚུལ་དུ་རྒྱས་པར་བཤད་ཡོད་པས་འདིར་མ་སྤྲོས། འཇུག་ཚུལ་སྣང་སྲིད་ཀྱི་ཆོས་ཐམས་ཅད་ལྷུན་གྲུབ་སྒོ་བརྒྱད་ཀྱི་ཆ་མ་འགགས་པར་སྣང་ཞིང༌། ཐ་ན་ཁ་ཕོར་ཡན་ཆད་ལའང་སྒོ་བརྒྱད་ཀྱི་ཆ་ཙམ་ཡོད་པར་མཐོང་བ་ལ་རྣམ་པ་ལམ་བྱེད་ཀྱི་ཚུལ་དུ་འཇུག་པ་དང༌། བསྐྱེད་རྫོགས་ཀྱི་ལམ་ལ་བརྟེན་ནས་ལྷུན་གྲུབ་ཀྱི་ཡོན་ཏན་ཉམས་སུ་ ༤༣༦༽བླང་བ་མོས་པ་ལམ་བྱེད་ཀྱི་འཇུག་པ་དང༌། སྒྲོན་མ་རྣམ་བཞིའི་གསང་ལམ་ལ་བརྟེན་ནས་ཡེ་ཤེས་ཀྱི་རྩ་བཞིའི་དལ་དབུས་ནས་ལྷུན་གྲུབ་རིན་པོ་ཆེ་མངོན་སུམ་དུ་མཐོང་བ་འབྲས་བུ་ལམ་བྱེད་ཀྱི་འཇུག་ཚུལ་ལོ། ཐིམ་ཚུལ་ནི། འོད་འོད་ལ་ཐིམ་པས་ཕྱི་གསལ་དུ་མེད་ལ། དཔེར་ན་ཤེལ་འོད་ནང་དུ་ཐིམ་པ་ལྟ་བུའོ། སྐུ་སྐུ་ལ་ཐིམ་པས་མཁྱེན་ཆ་ནང་གསལ་དུ་ཡོད་པ་བུམ་ནང་གི་མར་མེ་ལྟ་བུའོ། ཡེ་ཤེས་ཡེ་ཤེས་ལ་ཐིམ་པས་རིག་པ་རང་ས་ཟིན་པ་མ་པང་དུ་བུ་འཇུག་པ་ལྟ་བུའོ། གཉིས་མེད་གཉིས་མེད་ལ་ཐིམ་པས་ཆོས་ཅན་དང་ཆོས་ཉིད་ཆུ་ལ་ཆུ་ཐིམ་པ་ལྟ་བུའོ། མཐའ་གྲོལ་མཐའ་གྲོལ་ལ་ཐིམ་པས་ཆོས་ཉིད་ཕྱིན་ཅི་མ་ལོག་པ་རང་ངོར་གནས་པ། དཔེར་ན་བུམ་ནང་གི་ནམ་མཁའ་ཕྱིའི་ནམ་མཁའ་ལ་ཐིམ་པ་ལྟ་བུའོ། ཐུགས་རྗེ་ཐུགས་རྗེ་ལ་ཐིམ་པས་གདུལ་བྱ་དང་འདུལ་བྱེད་དབྱིངས་སུ་ཟད་དོ།

དཔེར་ན་ཉི་མ་རྒས་པའི་ཟེར་ལྟ་བུའོ། མ་དག་པའི་སྒོ་དག་པ་ཡེ་ཤེས་ཀྱི་སྒོ་ལ་ཐིམ་པས། དཔེར་ན་སྦྲ་ཁང་བསྡུས་ཚེ་ཆོན་ཐགས་ཤུགས་ལ་འདུས་པར་ལྟ་བུའོ། དག་པ་ཡེ་ཤེས་ཀྱི་སྒོ་ངོ་བོ་དང་ཐ་མི་དད་པ་ཐིམ་པས་ཀ་ ༤༣༧༽དག་གདོད་མའི་གཞི་དབྱིངས་ཆེན་པོར་གཏན་སྲིད་ཟིན་པ་དཔེར་ན་སེང་གེས་གངས་རི་ཟིན་པ་ལྟ་བུའོ། རྣལ་འབྱོར་འཆི་སྲིད་ཀྱི་སྐབས་སུའང་རྡོར་སེམས་གསང་ལམ་ནས་བཟུང་སྲིད་པ་བར་དོ་ཡན་ལ་ལྷུན་གྲུབ་ཤར་འཇུག་ཐིམ་གསུམ་རྣམས་རྫོགས་པར་སྣང་བ་ཡིན་ནོ། དེའི་ཕྱིར་ན་འཁོར་འདས་ཐམས་ཅད་རང་སྣང་ཉག་གཅིག་ཏུ་གསུངས་པ་རྣམས་ཀྱང་གཞི་སྣང་གི་ཆ་སྣ་ཚོགས་སུ་སྣང་བའི་དོན་གྱིས་སོ། ཞེས་པའང་སྟག་ལུང་མཁན་རིན་པོ་ཆེ་པད་དཔལ་གྱིས་དྲིས་ལན་དུ་ཀུན་བཟང་བདེ་སྐྱོང་དབང་མོས་བྲིས་པའོ།། ༤༣༨༽