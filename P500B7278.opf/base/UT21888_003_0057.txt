༦༧༽ཆོས་ཉིད་མཁའ་འགྲོའི་ཐུགས་ཐིག་ལས༔ མེ་ཚོགས་གཏོང་བ་དངོས་གྲུབ་ལྕགས་ཀྱུ་བཞུགས༔ ན་མོ་པདྨ་ཀཱ་ར་ཡེ༔ 

གསང་སྔགས་སྣོད་དང་ལྡན་པ་ཡི༔ མ་འོངས་སྐལ་ལྡན་སྐྱེས་བུ་ཡིས༔ རྡོ་རྗེ་གཞོན་ནུའི་དཀྱིལ་འཁོར་ལ༔ བརྟེན་ནས་མེ་ཚོགས་འབུལ་བའི་ཐབས༔ སྤྲོས་མེད་རྒྱུན་ཁྱེར་འདི་རུ་བསྟན༔ ས་མ་ཡ༔ དུ་བ་མེད་པའི་མེ་ནང་དུ༔ འབྱོར་ཚོགས་བསྲེག་རྫས་ཀུན་བསགས་ནས༔ བདག་བསྐྱེད་བསྡུས་ཙམ་སྔོན་སོང་མཐར༔ སྭ་བྷཱ་ཝ་ ཡིས་མེ་ཐབ་སྦྱངས༔ ཨོཾ་ཨཱཿཧཱུྃ་ གིས་རྫས་བྱིན་བརླབས༔ ཨཱཿ མེ་ཐབ་དམིགས་མེད་སྟོང་པར་གྱུར༔ སྟོང་པའི་ངང་ལས་སྐད་ཅིག་གིས༔ མེ་དཀྱིལ་དྲག་པོའི་གཞལ་ཡས་ཁང༔ བཀོད་པ་ལྷུན་གྲུབ་རབ་རྫོགས་དབུས༔ པདྨ་ཉི་མ་བདུད་བཞིའི་སྟེང༔ དབྱིངས་ནས་ས་བོན་གདན་ལ་བབས༔ ཡོངས་གྱུར་སྐད་ཅིག་དྲན་རྫོགས་སུ༔ དཔལ་ཆེན་རྡོ་རྗེ་གཞོན་ནུ་ཆེ༔ གཙོ་དང་འཁོར་གྱི་རྣམ་པ་རུ༔ མ་འདྲེས་ཡོངས་རྫོགས་ཆེན་པོར་བསྐྱེད༔ གནས་གསུམ་རྡོ་རྗེའི་སྙིང་པོ་ལས༔ འོད་འཕྲོས་དབྱིངས་བཞུགས་རྒྱལ་བ་རྣམས༔ མཚོ་ལ་ཁ་ཆར་བབས་པ་ལྟར༔ སྤྱན་དྲངས་བསྐྱེད་པའི་ལྷ་ལ་བསྟིམས༔ དམ་ཡེ་དབྱེར་མེད་རོ་ཅིག་བཞུགས༔ ༦༨༽ཟག་མེད་བདུད་རྩིས་མཉེས་མཆོད་འབུལ༔ སརྦ་པཉྩ་ཨ་མྲྀ་ཏ་ཁཱ་ཧིཿ ལྷ་དང་གཉིས་མེད་ཡེ་ཕྱག་འཚལ༔ ཀུན་སྣང་ཡེ་ཤེས་རྒྱན་གྱིས་མཆོད༔ ཁྱབ་བརྡལ་ཆོས་དབྱིངས་ངང་དུ་བསྟོད༔ ལྗགས་དཀྱིལ་དབུས་སུ་རྃ་ཡིག་ལས༔ འོད་ཟེར་བྱུང་བའི་ཁོང་སེང་ནས༔ བསྲེག་རྫས་ཡེ་ཤེས་བདུད་རྩིར་འབུལ༔ དགྱེས་བཞེས་མཆོག་གི་དངོས་གྲུབ་སྩོལ༔ ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ༔ ཛཿཧཱུྃ་ཨཱཿ མ་ཧཱ་སརྦ་པཉྩ་པཱུ་ཛ་ལ་ཁཱ་ཧི༔ འདི་ལྟར་གྲངས་ལྡན་ཕུལ་མཐར་འདོད་གསོལ་ནི༔ ཡི་དམ་རྡོ་རྗེ་གཞོན་ནུའི་དཀྱིལ་འཁོར་གྱི་ལྷ་ཚོགས་རྣམས་ལ་བདུད་རྩི་སྲེག་བླུག་གི་མཆོད་པ་ཕུལ་བས་རྣལ་འབྱོར་སྒྲུབ་པ་པོའི་རྐྱེན་ཕྱི་ནང་གི་བར་ཆད་ངན་པ་ཐམས་ཅད་མི་འབྱུང་ཞིང་ཚེ་འདིར་འཕོ་མེད་ཕྱག་རྒྱ་ཆེན་པོ་མཆོག་གི་དངོས་གྲུབ་དམ་པ་ཐོབ་པར་མཛོད་ཅིག༔ ཅེས་སྐབས་སུ་སྦྱར་མཐར༔ པཉྩ་ཨ་མྲྀ་ཏ་ཁཱ་ཧི༔ ལན་ཉེར་གཅིག་གིས་བདུད་རྩི་ཕུལ་ནས༔

ཕྱི་ནང་གསང་མཆོད་སྔགས་ཀྱིས་འབུལ༔ ཧཱུྃ་ཧྲཱིཿ སྣང་སྟོང་གཉིས་མེད་རྡོ་རྗེ་ཕུར་པའི་ལྷ༔ ཡབ་ཡུམ་སྤྲུལ་འཁོར་བཀའ་སྡོད་བཅས་ལ་བསྟོད༔ མི་གནས་གསང་བ་ཆེན་པོའི་དཀྱིལ་འཁོར་ནས༔ སྐུ་གསུང་ཐུགས་ཀྱི་དབང་བྱིན་དངོས་གྲུབ་ ༦༩༽སྩོལ༔ བཛྲ་ཀཱ་ཡ་ཝཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ ཧཱུྃ༔ བདག་ནི་མ་རིག་འཁྲུལ་དབང་གིས༔ འགལ་འཁྲུལ་ཉམས་ཆགས་ཅི་མཆིས་བཤགས༔ བསོད་ནམས་ཚོགས་གཉིས་འགྲོ་ལ་བསྔོ༔ ཀུན་ཀྱང་སངས་རྒྱས་ས་ཐོབ་ཤོག༔ ཨོཾ༔ ཡེ་ཤེས་ལྷ་ཚོགས་དབྱིངས་སུ་གཤེགས༔ དམ་ཚིག་པ་ཉིད་རང་ལ་བསྡུ༔ འབར་བ་མེ་ཡིས་བགེགས་རྣམས་འཇོམས༔ བཛྲ་མཾུ༔ ཧྲཱིཿ མཆོག་གསུམ་རྩ་གསུམ་བདེན་སྟོབས་ཀྱིས༔ བདེ་ལེགས་ཕུན་ཚོགས་བཀྲ་ཤིས་ཤོག༔ དེ་ལྟར་ཚུལ་བཞིན་ཉམས་བླངས་ནས༔ དམིགས་ཀྱི་ལྡེ་ཁ་བསྒྱུར་མཁས་ན༔ གང་འདོད་ཕྲིན་ལས་རྣམ་པ་བཞི་འགྲུབ༔ ཁྱད་པར་དབང་དྲག་ལས་འགྲུབ་ནས༔ མཆོག་གི་རིག་འཛིན་ངེས་པར་ཐོབ༔ ཕུར་སྲུང་དམ་ཅན་གཏེར་བདག་དང༔ གནོད་སྦྱིན་གཟའ་དང་མ་མོར་གཏད༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་ལ་འདི་མ་འཕྲད༔ ལང་གྲོ་ཨ་ཙཱར་སྤྲུལ་པ་མཆོག༔ པྲ་ཛྙ་དྷྭ་ཛའི་དཔལ་དུ་ཤོག༔ ས་མ་ཡ༔ ཟབ་རྒྱ༔ གསང་རྒྱ༔ གཏད་རྒྱ༔ གཏེར་རྒྱ༔ སྦས་རྒྱ༔ བརྡ་ཐིམ༔ ༔ ཅེས་པ་འདིའང་རང་སློབ་དམ་པ་བཀྲ་ཤིས་ཆེ་རིང་སོགས་སློབ་བུ་རྣམས་ཀྱིས་ནན་ཆེར་བསྐུལ་ངོར། དབྱིངས་སྣང་མཁའ་འགྲོའི་བརྡ་རིས་ལས་བདེ་བའི་རྡོ་རྗེས་དག་པར་ཕབས་པའོ།། ༧༠༽