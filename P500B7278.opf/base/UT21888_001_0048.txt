༤༣༥༽ ཆོས་ཉིད་མཁའ་འགྲོའི་གསང་མཛོད་ལས༔ མཁའ་འགྲོའི་ཚོགས་མཆོད་ཡེ་ཤེས་སྤྲིན་ཕུང་སྤྲོས་མེད་རྒྱུན་ཁྱེར་བཞུགས་སོ༔ ༤༣༦༽ ན་མོ་ཛྙཱ་ན་ཌཱ་ཀི་ཡེ༔ 

རང་རིག་མཁའ་འགྲོའི་ཚོགས་ལ་འདུད༔ རྣལ་འབྱོར་དམ་ཚིག་ལྡན་པ་ཡིས༔ གསང་བ་མཁའ་འགྲོའི་དཀྱིལ་འཁོར་དུ༔ བསོད་ནམས་ཚོགས་ཆེན་གསོག་པའི་ཐབས༔ ཚོགས་མཆོད་ཡེ་ཤེས་སྤྲིན་ཕུང་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ བཟའ་བཅའ་བཏུང་བའི་རིགས་ཀུན་བཤམས༔ རང་ཉིད་ལྷ་ཡི་ཏིང་འཛིན་གྱིས༔ བྱིན་བརླབ་བྱ་བ་འདི་སྐད་དོ༔ ཧཱུྃ་ཧྲཱིཿ རང་བྱུང་པདྨ་བྷནྡྷའི་སྣོད༔ ཡངས་ཤིང་རྒྱ་ཆེའི་ནང་དུ་ནི༔ འདོད་ཡོན་ལོངས་སྤྱོད་བསམ་མི་ཁྱབ༔ ཀུན་བཟང་མཆོད་པའི་སྤྲིན་དུ་གྱུར༔ རཾ་ཡཾ་ཁཾ༔ ཨོཾ་ཨཱཿཧཱུྃ༔ ཧ་ཧོ་ཧྲཱིཿ ཕེཾ༔ རང་སྣང་རྣམ་དག་འོག་མིན་ཞིང་ཁམས་ནས༔ སྐྱེ་མེད་རྒྱལ་བ་ ༤༣༧༽ ཀུན་གྱི་ཡུམ་གཅིག་མ༔ རྡོ་རྗེ་ཕག་མོའི་དཀྱིལ་འཁོར་ལྷ་ཚོགས་རྣམས༔ འདུ་བ་ཚོགས་ཀྱི་འཁོར་ལོའི་གནས་འདིར་གཤེགས༔ དམ་ཡེ་དབྱེར་མེད་ཐབས་ཤེས་གདན་ལ་བཞུགས༔ འདོད་ཡོན་དག་པ་རབ་འབྱམས་ཚོགས་མཆོད་འབུལ༔ བདེ་སྟོང་ཡེ་ཤེས་ཆེན་པོའི་ངང་དུ་བཞེས༔ ཞེན་བྲལ་དག་མཉམ་ཆེན་པོའི་ཀློང་དུ་བསྐང༔ བསྐང་གྱུར་དབང་དང་དངོས་གྲུབ་བསྩལ་དུ་གསོལ༔ མ་རིག་གཉིས་སྣང་གཟུང་འཛིན་སྒྲིབ་པ་ཀུན༔ འདོད་ཡོན་ལོངས་སྤྱོད་ཚོགས་ཀྱི་མཆོད་པས་བཤགས༔ གཟུང་འཛིན་ལམ་གོལ་མ་རིག་དམ་ཉམས་གྲིབ༔ བདག་མེད་ཡེ་ཤེས་ཆེན་པོའི་ཀློང་དུ་བསྒྲལ༔ ༤༣༨༽ རང་བྱུང་དཀྱིལ་འཁོར་ལྷ་ཡི་ཞལ་དུ་བསྟབ༔ གཉིས་འཛིན་བག་ཆགས་ཆོས་དབྱིངས་ཀློང་དུ་གྲོལ༔ གསང་ཆེན་རྫས་མཆོག་བླ་ན་མེད༔ ཚིམ་པ་དྲུག་ལྡན་ངང་དུ་རོལ༔ ཨ་ལ་ལ་ཧོ་ཨེ་མ་ཧོ༔ དཀྱིལ་འཁོར་མཐའ་སྐྱོང་ལྷག་མགྲོན་ཚོགས༔ ལྷག་གཏོར་བཞེས་ལ་ཕྲིན་ལས་མཛོད༔ ཧོཿ མཁའ་འགྲོ་མ་ཡི་དཀྱིལ་འཁོར་དུ༔ མཆོད་བསྟོད་ཕུལ་བའི་བསོད་ནམས་ཀྱིས༔ བདག་གཞན་འགྲོ་བ་མ་ལུས་ཀུན༔ བདེ་ཆེན་དཔལ་ལ་སྤྱོད་པར་ཤོག༔ སྐྱེ་ཞིང་སྐྱེ་བ་ཐམས་ཅད་དུ༔ གཏན་བདེ་ཐར་པའི་ལམ་འཁོད་ནསཿ ས་ལམ་ཡོན་ཏན་གོང་འཕེལ་ཞིང༔ རིག་འཛིན་མཁའ་འགྲོས་རྗེས་བཟུང་ནས༔ དོན་གཉིས་ཡིད་བཞིན་དཔལ་ཐོབ་སྟེ༔

ཐེག་པ་ཆེན་པོའི་ས་ཐོབ་ཤོག༔ ཡེ་ཤེས་མཁའ་འགྲོའི་བདེན་སྟོབས་ཀྱིས༔ བཀྲ་ཤིས་ས་གསུམ་ཁྱབ་པར་ཤོག༔ ཅེས་བཀྲ་ཤིས་སྨོན་ལམ་གྱིས་མཐའ་བརྒྱན་པར་བྱའོ༔ ས་མ་ཡ༔ རྒྱ་རྒྱ་རྒྱ༔ གུ་ཧྱ༔ (Dakini secret letter here) བརྡ་ཐིམ༔ ཅེས་ཕག་མོའི་ནང་སྒྲུབ་ཀྱི་ཆ་ལག་རྒྱུན་ཁྱེར་ཚོགས་མཆོད་འདི་ཡང་ཆོས་ཀྱི་བདག་པོ་སྐལ་ལྡན་སྙན་གྲགས་ཀྱིས་བསྐུལ་ངོར་སྤྲང་མོ་ཐ་ཤལ་བ་མཁའ་འགྲོ་དགྱེས་པའི་རྡོ་རྗེས་དག་པར་བྲིས་པའོ།།