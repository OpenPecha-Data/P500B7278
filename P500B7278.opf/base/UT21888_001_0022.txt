༢༥༣༽ 

ཆོས་ཉིད་མཁའ་འགྲོའི་གསང་མཛོད་ལས༔ འགྲོ་འདུལ་འཕགས་པའི་བསྐང་བཤགས་ཟབ་མོ་བཞུགས༔ ན་མོ་པདྨ་ཀཱ་ར་ཡེ༔ རྡོ་རྗེ་ཐོད་ཕྲེང་རྩལ་ལ་གུས་པས་འདུད༔ ཕྱི་རབས་ལས་ལྡན་སྐྱེས་བུ་གང་སུ་དག༔ འགྲོ་འདུལ་འཕགས་པའི་དཀྱིལ་འཁོར་ལ་བརྟེན་ནས༔ ཚོགས་གཉིས་གསོག་དང་ཉམས་ཆག་བསྐང་བའི་ཐབས༔ བསྐང་བཤགས་ཟབ་མོ་འདི་རུ་བསྟན་པར་བྱ༔ ས་མ་ཡ༔ ཚོགས་ཀྱི་གཞུང་བསྲངས་སྤོས་དང་མར་མེ་སོགས༔ མཆོད་པར་འོས་པའི་རིགས་རྣམས་ཅི་འབྱོར་བཤམས༔ རང་ཉིད་ལྷ་ཡི་ཏིང་འཛིན་ལྡན་པ་ཡིས༔ དེ་ནས་བྱིན་གྱིས་བརླབས་པ་འདི་སྐད་དོ༔ ཨོཾ༔སྟོང་གསུམ་བྷནྡྷ་པདྨའི་སྣོད༔ ཨཱཿབསྐང་བའི་རྫས་མཆོག་བླ་ན་མེད༔ ཧཱུྃ༔ཡེ་ཤེས་བདུད་རྩིའི་ངོ་བོར་གནས༔ ཧ་ཧོ་ཧྲཱིཿཡིས་འཛད་མེད་གྱུར༔ རིགས་ལྔ་ཡབ་ཡུམ་མཉམ་སྦྱོར་རྒྱུན༔ ཟག་མེད་བདེ་ཆེན་བསྐྱེད་པའི་རྫས༔ རབ་འབྱམས་ཞིང་ཀུན་ཡོངས་ཁྱབ་གྱུར༔ ནམ་མཁའ་མཛོད་སྔགས་ལན་བདུན་བརྗོད༔ དེ་ནས་ཐོད་རྔའི་སྒྲ་དང་ནི༔ སྙན་པའི་དབྱངས་ཀྱིས་འདི་སྐད་བརྗོད༔ ཧཱུྃ་ཧྲཱིཿ འོག་མིན་ཆོས་དབྱིངས་ཕོ་བྲང་ནས༔ སྣང་བ་མཐའ་ཡས་ཐུགས་དམ་བསྐང༔ རང་གསལ་ལོངས་སྐུའི་ཕོ་བྲང་ནས༔ ཐུགས་རྗེ་ཆེན་པོའི༴ རྣམ་དག་ལྷུན་གྲུབ་ཕོ་བྲང་ནས༔ མཁྱེན་རབ་དབང་ཕྱུག༴ རང་བྱུང་སྤྲུལ་པའི་གནས་མཆོག་ནས༔ མཐུ་ ༢༥༤༽སྟོབས་མངའ་བདག༴ དཔལ་རི་མཁའ་འགྲོའི་འདུ་གླིང་ནས༔ པདྨ་འབྱུང་གནས༴ བདེ་ཆེན་དག་པའི་གནས་མཆོག་ནས༔ ཡེ་ཤེས་མཚོ་རྒྱལ༴ གང་འདུལ་སྤྲུལ་པའི་ཞིང་ཁམས་ནས༔ རྗེ་འབངས་རྣམས་ཀྱི༴ སྙིང་དབུས་མི་འགྱུར་འོད་ལྔའི་ཀློང༔ ལས་འབྲེལ་རྩལ་གྱི༴ སྤྱི་གཙུག་ཉི་ཟླའི་གདན་སྟེང་ནས༔ རྩ་བརྒྱུད་བླ་མའི༴ གདན་གསུམ་ཚང་བའི་དཀྱིལ་འཁོར་ནས༔ ཡི་དམ་ཞི་ཁྲོའི༴ ཕྱི་ནང་གཞན་གསུམ་གནས་དག་པའི༔ དཔའ་བོ་མཁའ་འགྲོའི༴ བཀའ་དང་འཁོར་ལ་གནས་པ་ཡི༔ དམ་ཅན་གཏེར་བདག༴ བདག་ཅག་མ་རིག་བག་མེད་པས༔ སོ་ཐར་བྱང་སེམས་གསང་སྔགས་ཀྱི༔ སྡོམ་དང་བསླབ་པ་དམ་ཉམས་པ༔ མི་འཆབ་མི་སྦེད་མཐོལ་ལོ་བཤགས༔

དག་ཅིང་ཚངས་པར་མཛད་དུ་གསོལ༔ ཨོཾ་བཛྲ་ས་ཏྭ་ས་མ་ཡ༴ སོགས་ནས༔ ཨཱཿ བར་བརྗོད༔ འདི་ལ་བརྩོན་པའི་སྐྱེས་བུ་ཡིས༔ ཉམས་ཆག་སྒྲིབ་པའི་ཚོགས་རྣམས་ཀུན༔ ཉི་མས་མུན་པ་བཅོམ་བཞིན་དག༔ བསོད་ནམས་ཡེ་ཤེས་ཚོགས་རྫོགས་ནས༔ ཐེག་ཆེན་འབྲས་བུ་ཚེ་འདིར་ཐོབ༔ ཐེ་ཚོམ་མེད་དོ་ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཞེས་པ་འདི་ཡང་མཁན་པོ་ནོར་བུ་དབང་རྒྱལ་དང་ཉེ་གནས་ཡི་གེའི་འདུ་བྱེད་ཚུལ་ཁྲིམས་རྡོ་རྗེ་སོགས་ཀྱི་བཞེད་པ་སྐོང་ཕྱིར་བདེ་བའི་རྡོ་རྗེས་ཉམས་ཆོས་ཡིག་རིས་སུ་བྲིས་པ་དགེའོ།།