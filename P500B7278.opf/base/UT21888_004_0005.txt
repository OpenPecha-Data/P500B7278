༡༣༣༽༄༅། ཞལ་གདམས་བསླབ་བྱའི་སྐོར་བཞུགསསོ། ༡༣༤༽བླ་མ་ལ་ཕྱག་འཚལ་ལོ། དེ་ལ་འདིར་ཉམས་ལེན་གྱི་གནས་ཚུལ་སྤྱིར་བཞག་ཙམ་ལ། སྣང་སྲིད་འཁོར་འདས་ཐམས་ཅད་ཡེ་སྟོང་རྩ་བྲལ་ཆེན་པོའི་དགོངས་པ་ཇི་བཞིན་པར་ཤེས་པའི་ངང་ནས་ཕྱི་ནང་ལུང་མ་བསྟན་གྱི་གནས་སུ་མགོ་མ་རྨོངས་པར་སྔོན་སོང་རྟོག་པའི་རྗེས་མི་མཐུད་པར་རང་གསལ་སལ་ལེར་བཞག མ་འོངས་རྟོག་པའི་མདུན་མི་བསུ་བར་གང་སྣང་ཡེ་ཤེས་ཆེན་པོར་སང་ངེ་བར་བཞག ད་ལྟའི་རྟོག་པའི་རྐྱེན་དབང་དུ་མི་གཏོང་བར་ཤར་ཆ་ཐམས་ཅད་འཛིན་མེད་འོད་གསལ་གྱི་ཀློང་དུ་ཝལ་ལེར་བཞག བཞི་ཆ་གསུམ་ ༡༣༥༽ བྲལ་གྱི་རིག་པ་མ་བཅོས་ཟང་ཐལ་ཆེན་པོར་ཧྲིག་གེར་གནས་པ་ལ་ཁྱད་ཆོས་བཞི་ལྡན་གྱི་རིག་པ་ཞེས་རྫོགས་ཆེན་རང་ལམ་གྱི་གསུང་སྲོལ་ཡིན་ལགས། མདོར་ན་མཉམ་བཞག་ལ་བཅས་བཅོས་མེད་པ། རྗེས་ཐོབ་ལ་དགག་སྒྲུབ་མེད་པ། འབྲས་བུ་ལ་ཐོབ་ལེན་མེད་པ་གསུམ་ནི་རྣལ་འབྱོར་ལམ་གྱི་ཆ་རྐྱེན་མཆོག་དང༌། འཁོར་འདས་གཞི་མེད་རྩ་བྲལ་དུ་རྟོགས་པ་ལྟ་བ་དང༌། ལམ་དང་འབྲས་བུའི་ཆོས་དང་སྐུ་དང་ཡེ་ཤེས་ཡོན་ཏན་གྱིས་བསྡུས་པ་ཐམས་ཅད་རང་གསལ་ཆོས་སྐུའི་ཡེ་ཤེས་སུ་ཤེས་པ་སྒོམ་པ། སྲིད་ཞིའི་ཆོས་ཁམས་རྒྱ་མཚོའི་སྣང་ ༡༣༦༽བ་ཐམས་ཅད་གཞིའི་རོལ་རྩལ་ལས་མ་འདས་ཤིང་འབད་རྩོལ་བཟོ་བཅོས་དང་བྲལ་བར་མཐོང་བ་སྤྱོད་པ་དང༌། རང་རིག་གཞི་མེད་རྩ་བྲལ་སྐུ་གསུམ་མཉམ་ཉིད་ཆེན་པོའི་དབྱིངས་ཇི་ལྟ་བ་བཞིན་མངོན་དུ་གྱུར་ཅིང༌། ཕྱི་དབྱིངས་ནམ་མཁའ་སྟོང་པ། ནང་དབྱིངས་རང་སེམས་སྟོང་པ། གསང་དབྱིངས་རིག་པ་སྟོང་པ་སྟེ། དབྱིངས་གསུམ་དབྱེར་མེད་ཆེན་པོར་གཞི་ལ་རྫོགས་པ་ནི་འབྲས་བུ་ཞེས་བརྗོད་པའོ། དེའི་ཕྱིར་ན་ལྟ་སྒོམ་གྱི་གནད་མང་དུ་བརྗོད་ཀྱང་དོན་རང་སེམས་གཞི་མེད་རྩ་བྲལ་འཁོར་འདས་ཀུན་ཁྱབ་ཀྱི་བདག་ཉིད་ཆེན་པོར་ཤེས་ནས། རང་གི་བླ་མའི་མན་ངག་ལ་གཞི་བྱས་ཏེ། གང་སྣང་གང་ཤར་ལ་སྤང་བླང་དང་བཅས་བཅོས་མེད་པར་རང་བབས་ལ་བཞག་པའི་ཚེ་ན།

ཇི་ཞིག་ནས་རིག་པ་བརྟན་ཆ་ཐོབ་ནས་སྐུ་གསུམ་མཉམ་ཉིད་ཀྱི་དབྱིངས་མངོན་དུ་གྱུར་ཏེ་འབྲས་བུའི་སར་འཕེན་པར་ངེས་སོ། དམ་པ་གང་གི་བཞེད་དོན་དུ་སུ་ཁ་བཛྲ་གྱིས་བྲིས་པའོ།། བླ་མ་ལ་ཕྱག་འཚལ་ལོ། འདིར་གཞི་ཁྲེགས་ཆོད་དང་ལམ་ཐོད་རྒལ་གྱི་གནས་ལུགས་ཉམས་སུ་ལེན་པ་ལ་མན་ངག་མདོར་བསྡུས་ཙམ་བརྗོད་ན། ཡེ་གཞི་ཀུན་ཏུ་བཟང་ ༡༣༧༽པོའི་གནས་ལུགས་བློས་མ་རེག་ཅིང་འཁྲུལ་པའི་དྲི་ཙམ་གྱིས་ཀྱང་མ་གོས་ཤིང་སྤྲོས་པའི་མཐའ་བརྒྱད་དང་བྲལ་བ་རྣམ་པར་ཐར་པའི་སྒོ་གསུམ་དང་ལྡན་པའི་བདག་ཉིད་རང་རིག་སྨྲ་བསམ་བརྗོད་པ་དང་བྲལ་བའི་ངང་མངོན་གྱུར་དུ་འཇོག་པ་ལས། རིག་རྩལ་གྱི་ཆ་གང་ལའང་སྤང་བླང་མི་བྱེད་པ་གནད་ཡིན་ནོ། དེ་ལྟར་རིག་པའི་གནས་ཚུལ་དང་ཡིན་ལུགས་ཤེས་པའི་ངང་ནས། སྒོ་ཡུལ་རླུང་རིག་གི་གནད་ལ་བརྟེན་ནས་ལམ་སྣང་ལྷུན་གྲུབ་ཀྱི་གདམས་པ་ཉམས་སུ་ལེན་པ་ལ། སྒྲོན་མ་བཞིའི་གསང་ལམ་ནས་སྣང་བ་བཞིའི་ལམ་རྟགས་དབྱིངས་དང་ཐིག་ལེ་རིག་གདངས་ཀྱི་སྣང་བ་ཇི་ལྟར་ཤར་ཡང༌། དེ་ལ་བཟང་རྟོག་ངན་རྟོག་ལུང་མ་བསྟན་གསུམ་དང་བྲལ་བའི་ངང་ནས་ནམ་མཁའ་དྭངས་གསལ་གྱི་ཆ་དང་འགྲོགས་པ་ལྟ་བུར་རིག་གདངས་ལྷུན་གྲུབ་ཀྱི་ཡོན་ཏན་ཐམས་ཅད་མངོན་དུ་གྱུར་པ་དེའི་ངང་དུ་ལྷན་ནེར་བཞག་པས། ཇི་ཞིག་ནས་སྣང་བཞི་ཚད་ལ་ཕེབས་ནས་གདོད་མའི་སར་ཕྱིན་པར་ངེས་སོ།། ཅེས་པ་ལྷག་མཐོང་གིས་བསྐུལ་ངོར་བདེ་བའི་མིང་གིས་སོ།། ༈ རང་རིག་འོད་གསལ་འདུས་མ་བྱས། །ངོ་བོ་ཀ་དག་ཆོས་ཀྱི་སྐུ། །རང་གདངས་ ༡༣༨༽མ་འགགས་ལོངས་སྤྱོད་རྫོགས། །ཐུགས་རྗེ་ཀུན་ཁྱབ་སྤྲུལ་པའི་སྐུ། །སྐུ་གསུམ་དབྱེར་མེད་མཉམ་པ་ཉིད། །རང་བྱུང་རིག་པའི་ངོ་བོར་རྫོགས། །སྒོམ་ཞེས་གཞན་ནས་མ་ཚོལ་ལ། །རང་རིག་ངོ་བོ་མ་བཅོས་པར། །སལ་ལེ་སང་ངེ་ཝལ་ལེ་བ། །རིག་གེར་ངང་གནས་ཆེན་པོར་ཞོག །དེ་ཡིས་གནས་ལུགས་མངོན་གྱུར་ནས། །གདོད་མའི་གཏན་སྲིད་ཟིན་པར་ངེས། །དེ་སྐད་བཙུན་མ་ཤེར་ལྷའི་ངོར། །སུ་ཁའི་མིང་གིས་བྲིས་པའོ།།

དགེའོ།། ༈ བླ་མ་ཐུབ་བསྟན་རྒྱ་མཚོ་ལ་གདམས་པའི་ཉམས་ལེན་གྱི་གསལ་འདེབས་སེམས་དང་རིག་པའི་ཁྱད་པར་ནི། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཆོས་ཉིད་ཆེན་པོ་གཅིག་གི་ངང་རོ་གཅིག་ཅིང༌། མེད་མཉམ་དག་མཉམ་གྱི་ངང་ཚུལ་ཇི་ལྟ་བ་བཞིན་དུ་ཤེས་པ་ཇི་ལྟ་བ་མཁྱེན་པའི་ཤེས་རབ་དང༌། རིག་པའི་ངོ་བོ་སྟོང་གསལ་འདུས་མ་བྱས་པར་གནས་ཀྱང༌། ཐོམ་ཡོ་རེ་བ་ཅི་ཡང་མི་གོ་བ་ཞིག་མ་ཡིན་པར། ཡུལ་གྱིས་མི་གོས་པ། ཡུལ་མི་འཛིན་པ། ཡུལ་མི་གཅོད་པ། ཡུལ་དབང་དུ་མི་འགྱུར་བ་དེ་ནི་ཇི་སྙེད་པ་གཟིགས་པ་སྟེ། རིག་པ་རང་བྱུང་གི་ཡེ་ཤེས་ཡིན་ ༡༣༩༽པས་ཀུན་ཤེས་ཀུན་རིག་གི་ཤེས་པ་གོ་མ་འགགས་པར་རང་བྱུང་བ། ཡུལ་ལ་མི་འཇུག་པ། དཔེར་ན་དངུལ་ཆུ་ཐང་ལ་ལྷུང་བ་ལྟ་བུའོ། སེམས་ནི་འཁོར་འདས་རང་རྒྱུད་ཅན་བདེན་གྲུབ་པར་བལྟ་ཞིང་སྣང་བ་དངོས་པོར་འཛིན་པའི་གཞི་མ་རིག་པ་ཡིན། དེ་ལས་སེམས་བྱུང་གི་རྟོག་པ་ནི་སྐྱེ་འགག་ཅན། ཡུལ་དང་འདྲེས་པ། ཡུལ་གྱིས་དགོས་པ། ཡུལ་འཛིན་པ། ཡུལ་གྱི་དབང་དུ་གྱུར་པ་དེ་ནི་དཔེར་ན་ས་སྐམ་དུ་ཆུ་ཐིགས་ལྷུང་བ་ལྟ་བུའོ། མདོར་ན་རིག་པ་ནི། སྤྲོས་བྲལ་རྣམ་ཐར་གསུམ་ལྡན་གྱི་བདག་ཉིད་འཁོར་འདས་ཡོངས་ལ་ཁྱབ་ཅིང་བརྡལ་བའོ། སེམས་ནི་གཞི་མ་རིག་པ། རྩལ་སེམས་བྱུང་དང༌། གདངས་སྣོད་བཅུད་རང་རྒྱུད་པར་བལྟ་ཞིང་སྐྱེ་འགག་ཅན་ནོ། ༈ ཐོད་སྒལ་ལ། མི་འགུལ་བ་གསུམ་ལ་གཞི་བཅས་ནས། སྒོ་ཡུལ་རླུང་རིག་བཞིའི་གནད་འཚོལ་བར་ཤེས་པར་བྱས་ཏེ། ལུས་བཞུགས་སྟངས་རྣམ་གསུམ་གང་རུང་དང༌། མིག་གིས་ཀྱང་གཟིགས་སྟངས་གསུམ་དང་མི་འབྲལ་བར། དབྱིངས་ནམ་མཁའ་རྣམ་དག་གི་སྒྲོན་མ་མངོན་དུ་བྱེད་པ་ནི་གལ་པོ་ཆེའོ། དེ་ལྟར་བརྩོན་པས་ ༡༤༠༽དབྱིངས་དེའི་ཀློང་དུ་ཐིག་ལེ་སྟོང་པའི་སྒྲོན་མ་དང༌། ཤེས་རབ་རང་བྱུང་གི་སྒྲོན་མ་གཉིས་ཀྱི་རྩལ་རིམ་གྱིས་རྫོགས་ནས་ཐིག་ལེ་སུམ་འབྲེལ་ཚུན་ཆད་ལ་ཆོས་ཉིད་མངོན་སུམ་དང༌། སྐུ་རྐྱང་ཤར་བ་སོགས་གོང་འཕེལ།

རིགས་ལྔ་ཟུང་འབྲེལ་འཁོར་དང་བཅས་ཤར་བ་ཚད་ཕེབས། དེ་དག་རྩལ་རྫོགས་ནས་ནང་དབྱིངས་སུ་ནུབ་སྟེ། འོད་ཟེར་ཆེན་པོའི་དབང་ནོད་པ་སོགས་ནི་ཆོས་ཉིད་ཟད་པའི་ས་མཚམས་ཡིན་ནོ། མདོར་ན་སྣང་བ་བཞི་གོང་ལྟར་དང༌། སྒྲོན་མ་དྲུག་ནི། ཙིཏྟ་ཤའི་སྒྲོན་མ་སྙིང༌། དཀར་འཇམ་རྩའི་སྒྲོན་མ་ནི་རྒྱལ་མཆོག་གསེར་གྱི་ཉི་མ། རྒྱང་ཞགས་ཆུའི་སྒྲོན་མ་ནི་དཀར་ནག་ཕྱེད་མ་ཆུའི་དཀྱིལ་འཁོར་ཏེ། དེ་གསུམ་སྣོད་ཀྱི་སྒྲོན་མ་རྣམ་གསུམ་མོ། ཡང་ཕྱི་འབྱུང་ལྔའི་དྭངས་མ་དབྱིངས་ནམ་མཁའ་རྣམ་དག་གི་སྒྲོན་མ་དང༌། ནང་འབྱུང་ལྔའི་དྭངས་མ་ཐིག་ལེ་སྟོང་པའི་སྒྲོན་མ། སེམས་ཀྱི་དྭངས་མ་ཤེས་རབ་རང་བྱུང་གི་སྒྲོན་མའམ་རིག་གདངས་རྡོ་རྗེ་ལུ་གུ་བརྒྱུད་དེ། དེ་གསུམ་བཅུད་ཀྱི་སྒྲོན་མ་རྣམ་གསུམ་དུ་བརྗོད་པ་ཡིན་ནོ། མདོར་ན་ཁྲེགས་ཆོད་སྟོང་པའི་འོད་གསལ་དང༌། ཐོད་རྒལ་སྣང་བའི་འོད་གསལ་ཡིན་པས་དོན་གཅིག་པར་གོ་དགོས། ཉམས་སུ་ ༡༤༡༽ ལེན་སྐབས་དབྱིངས་དང་ཐིག་ལེའི་ཤར་ཆ་གང་ལའང་བླང་དོར་དགག་སྒྲུབ་མི་བྱེད་པར་ཆོས་ཉིད་ངང་བཞག་ཆེན་པོར་ལ་བཟླ་བ་ནི་གནད་མཆོག་ཏུ་གཅེས་པ་ཡིན་ནོ། ཅེས་བླ་མ་ཐུབ་བསྟན་རྒྱ་མཚོའི་བཞེད་དོན་ལྟར་བདེ་བའི་རྡོ་རྗེས་བྲིས་པའོ།། དགེའོ།། ཐོད་རྒལ་སྐབས་འཕྲོས་དོན། ཇི་ལྟ་བ་མཁྱེན་པའི་ཡེ་ཤེས་ཀྱིས་གཞི་ལ་དབང་བསྒྱུར་ཏེ། སྒྲོན་མ་དྲུག་གི་འཆར་གཞི་མ་འགགས་པར་མཁྱེན། ཇི་སྙེད་པ་གཟིགས་པའི་ཡེ་ཤེས་ཀྱིས་ལམ་ལ་དབང་བསྒྱུར་ཏེ། དབྱིངས་དང་ཐིག་ལེའི་འཕེལ་ཚད་ཟིན། ཇི་ལྟ་ཇི་སྙེད་ཀྱི་ཡེ་ཤེས་མངོན་དུ་གྱུར་པས་སྐུ་གསུམ་མཉམ་པ་ཉིད་ཀྱི་གནས་ལུགས་ཆོས་ཉིད་མངོན་སུམ་དུ་མཐོང་བའོ། ཇི་ལྟ་བ་མཁྱེན་པ་ཞེས་རྣམ་པ་ཐམས་ཅད་མཁྱེན་པའི་ཡེ་ཤེས། ཇི་སྙེད་གཟིགས་པ་ནི་ཆགས་ཐོགས་མེད་པའི་ཤེས་རབ་ཆེན་པོ། ཡེ་ཤེས་ཞེས་པ་ནི་དེ་གཉིས་ཀྱི་མཚན་ཉིད་མཐོང་ཞིང་གཟུང་འཛིན་གྱི་དྲི་མས་མ་བསླད་པའོ། ཅེས་པའང་བླ་མ་ཆོས་གྲགས་ཀྱིས་དྲིས་ལན་དུ་བདེ་བའི་རྡོ་རྗེས་བྲིས་པའོ།།

༡༤༢༽༈ ཆོས་བཀའ་གཏེར་ཀུན་གྱི་སྙིང་པོ་འོད་གསལ་རྫོགས་པ་ཆེན་པོ་ལས་ལྷག་པ་ཅི་ཡོད་སྙམ། དེ་དོན་ལ་ལྟ་བས་ཐག་བཅད། སྒོམ་པས་ངང་བསྐྱངས། སྤྱོད་པས་ལ་དོར་ནས་རིག་པ་སྨྲ་བསམ་བརྗོད་མེད་ཀྱི་ངང་དུ་གནས་པ་ངོ་བོའི་ཤན་འབྱེད་གསལ་སྟོང་མྱོང་ཞེན་མེད་པ། འཕྲོ་བ་རྩལ་གྱི་ཤན་འབྱེད་གང་ཤར་ལ་ངོས་བཟུང་བྲལ་བ། བཞག་ཐབས་གནད་ཀྱི་ཤན་འབྱེད་གཏད་སོ་དང་ཞེན་པ་མེད་པའི་ངང་དུ། སྐུ་གསུམ་མཉམ་ཉིད་ཀྱི་དབྱིངས་སུ་གདིང་འཆོས་ནས་ལྷུན་གྲུབ་སྐུ་དང་ཡེ་ཤེས་ཀྱི་ལམ་སྣང་སྣང་བ་བཞིའི་ཡོན་ཏན་ལ་ལོངས་སྤྱོད་པ་དེ་ཀས་ཆོག་པར་སྣང་ལགས། ཞེས་པའང་མགོ་ཚའི་མཁན་ཆེན་གྱི་དྲིས་ལན་དུ་བདེ་བའི་རྡོ་རྗེས་སོ།། ༈ ཆོས་རབ་ལ་གདམས་པ། རིག་པ་སྐུ་བཞི་ཡེ་ཤེས་ལྔར་ངོ་སྤྲོད་པའི་བསྡུས་དོན་ནི། སེམས་ཀྱི་ངོ་བོ་སྟོང་གསལ་འདུས་མ་བྱས་པ་དེ་ཀའི་ངང་དུ་ཤིག་གེར་འདུག་པ་ལ་གནས་པ་དང༌། དེ་ཀ་ངོ་ཤེས་པའི་ངང་དུ་རྟོག་པ་སྣ་ཚོགས་འཕྲོ་བ་ལ་འགྱུ་བ་དང༌། འགྱུ་བ་དེའི་ངོ་བོ་གསལ་སྟོང་རྗེན་པར་ཤེས་པ་ལ་རིག་པ་ཟེར། དོན་ལ་གནས་འགྱུ་རིག་གསུམ་ཐ་དད་དུ་མེད་ལ། རང་གི་གནས་ལུགས་ཀྱི་ངོ་བོ ༡༤༣༽སྟོང་པ་སྤྲོས་པ་དང་བྲལ་བ་དེ་ལ་ཆོས་སྐུ་སྐྱེ་བ་མེད་པ་དང༌། རང་བཞིན་རང་གསལ་གྱི་ཤེས་པ་གོ་མ་འགགས་པའི་ཆ་དེ་ལ་ལོངས་སྐུ། གཟུགས་སྒྲ་དྲི་རོ་སོགས་ཀྱི་སྣང་བའི་ཡུལ་མི་འཛིན་ཅིང་རང་གྲོལ་དུ་གནས་པ་ལ་སྤྲུལ་སྐུའོ། རང་གི་རིག་པ་འདི་འཁོར་འདས་ཀུན་གྱི་གཞིར་གྱུར་པས་ན་ངོ་བོ་ཉིད་སྐུ་སྟེ་སྐུ་བཞི་དང༌། ཕྱི་ནང་སྣོད་བཅུད་བདག་ལུས་ཕུང་ཁམས་ལ་སོགས་པ་གཏན་ལ་ཕབ་ནས་དངོས་པོ་མཚན་མར་མ་གྲུབ་པ། ཆོས་ཉིད་དེ་བཞིན་ཉིད་ཀྱི་དབྱིངས་སུ་རོ་གཅིག་པའི་ངང་ཚུལ་ཤེས་པ་ནི་ཆོས་དབྱིངས་ཡེ་ཤེས། སྟོང་པ་སྟོང་རྐྱང་དུ་མ་སོང་བར་དྭངས་གསལ་མེ་ལོང་ལྟ་བུ་ཅིར་ཡང་འཆར་དུ་རུང་བ་མེ་ལོང་ཡེ་ཤེས། འཁོར་འདས་དག་མཉམ་དུ་གཞི་རང་ངོར་རྫོགས་པས་མཉམ་ཉིད་ཡེ་ཤེས།

རིག་རྩལ་གྱི་གོ་འགགས་པ་མེད་པ་སོར་རྟོགས་ཡེ་ཤེས། འཁོར་འདས་ཀྱི་ཆོས་ཐམས་ཅད་བྱ་བས་མ་བྱས། རྩོལ་བས་མ་བསྒྲུབས་པར་རང་བྱུང་དུ་གནས་པ་ལ་བྱ་གྲུབ་ཡེ་ཤེས་ཏེ་ཡེ་ཤེས་ལྔའོ། མདོར་ན་རང་གི་རིག་པའི་ངོ་བོ་སྟོང་པ་ཆོས་སྐུ། རང་བཞིན་གསལ་བ་ལོངས་སྐུ། ཐུགས་རྗེ་རང་གྲོལ་སྤྲུལ་སྐུ། དེ་གསུམ་དབྱེར་མེད་པ་ངོ་བོ་ཉིད་སྐུའོ། ༡༤༤༽གཞིའི་ངོ་བོར་སྟོང་པ་ཆོས་དབྱིངས། བག་ཆགས་ཀྱི་དྲི་མ་བྲལ་བས་མེ་ལོང༌། སྣང་སྲིད་གཞི་རུ་རྫོགས་པས་མཉམ་ཉིད། འཁོར་འདས་རང་སྣང་དུ་ཤེས་པ་སོར་རྟོགས། བྱ་རྩོལ་བློ་ལས་འདས་པས་བྱ་གྲུབ་ཡེ་ཤེས་རྣམས་སོ། ཅེས་པ་འདི་ཡང་ཆོས་རབ་ཀྱི་བཞེད་དོན་ལྟར་གོ་སླ་བའི་ཕྱིར་དུ་སུ་ཁ་བཛྲ་གྱིས་སོ།། དགེའོ།། ཨེ་མ་གསོན་དང་རྣལ་འབྱོར་ལགས། །ཉག་གཅིག་རྩད་ནས་གཅོད་འདོད་ན། །འཁོར་འདས་གཉིས་ཀྱི་དུར་ས་དེ། །རང་གི་སེམས་ཉིད་གཅིག་པུར་ཐུག །སེམས་ཀྱི་གནས་ལུགས་གཉིས་མེད་དོན། །ཡེ་ཤེས་རང་ངོ་ཤེས་གྱུར་ན། །གཅད་དང་གཅོད་བྱེད་ཡུལ་ལས་འདས། །བློ་བྲལ་ཟང་ཐལ་ངང་དུ་ཞོག །གལ་ཏེ་གཅོད་ཅིག་བྱེད་འདོད་ན། །སྙེམས་བྱེད་ཉོན་མོངས་འཁྲུལ་པའི་བདུད། །མི་རྟོག་ཡེ་ཤེས་ཆེན་པོར་གཅོད། །འཁྲུལ་སྣང་སྒྱུ་ལུས་ཕུང་པོའི་བདུད། །གཅེས་འཛིན་ཞེན་བྲལ་ངང་དུ་གཅོད། །རྣམ་གཡེང་བསླུ་བྱེད་ལྷ་བདུད་ནི། །ཚོགས་དྲུག་རང་གྲོལ་ངང་དུ་གཅོད། །ཕུང་བྱེད་འཆི་བདག་བདུད་ཕོ་ནི། །སྐྱེ་འགག་འགྱུར་མེད་དགོངས་པར་གཅོད། །དེ་ལྟར་བདུད་བཞི་དབྱིངས་སྒྲོལ་ཐབས། ༡༤༥༽།མན་ངག་མཆོག་གྱུར་རང་རིག་འདི། །དུས་གསུམ་འགྱུར་མེད་ངང་དུ་སྐྱོངས། །དེ་ཡིས་འཁོར་འདས་མཐའ་རྒྱ་ཆོད། །དེ་ལས་གཞན་པའི་གཅོད་ཅིག་ནི། ཁོ་མོ་བདག་གི་ལུགས་ན་མེད། །སྤྲོས་མེད་དོན་གྱི་གཅོད་ལུགས་ཡིན། །གཏི་མུག་གཉིད་ཀྱིས་ནོན་པའི་དུས། །དགོས་མེད་ཚིག་འདི་ཐོལ་དུ་ཤོར། །ཀུན་ཆོས་ཐུགས་དམ་བསྐང་ཕྱིར་ཕུལ། །བདེ་བའི་མིང་གི་འཁྲུལ་གཏམ་མོ།།

༈ སྣང་སྲིད་སྣོད་བཅུད་སྣང་ཙམ་ཕྱིའི་ནམ་མཁའ། །རང་བཞིན་སྟོང་པ་ནང་གི་ནམ་མཁའ་དང༌། །དེ་གཉིས་སྣང་སྟོང་གཉིས་མེད་ངོ་བོ་ནི། །གསང་བ་རྣམ་པར་མི་རྟོག་ནམ་མཁའ་ཟེར། །དོན་ལ་ནམ་མཁའ་ནམ་མཁའ་ཞེས་བརྗོད་ཀྱང༌། །ནམ་མཁའི་ངོ་བོ་ཅིར་ཡང་གྲུབ་པ་མེད། །ཡོད་དང་མེད་སོགས་ཁས་ལེན་ཀུན་དང་བྲལ། །ཡོད་མིན་མེད་མིན་གཉིས་མེད་མཉམ་པ་ཉིད། །ནམ་མཁའི་མཚན་ཉིད་མི་ཆོད་མི་ཤིགས་པ། །བདེན་པ་སྲ་བ་མི་གཡོ་འགྱུར་བ་མེད། །གང་ལ་ཐོགས་མེད་ཀུན་ཏུ་ཁྱབ་པར་བརྡལ། །དོན་དམ་མི་འགྱུར་རྡོ་རྗེའི་ཆོས་བདུན་དང༌། །དམ་བཅའ་བཞི་ལྡན་མན་ངག་ཟབ་མོའོ། །དོན་ལ་ཕྱི་དང་ནང་མེད་ ༡༤༦༽ གཉིསམེད་དབྱིངས། །རང་བྱུང་རིག་པ་སྐུ་གསུམ་འདི་ལ་འདུས། །དེ་ཡི་གནས་ལུགས་ཡིན་ཚུལ་ཤེས་གྱུར་ན། །ནམ་མཁའ་སུམ་སྤྲུགས་གདམས་པ་གཞན་ན་མེད། །སྤྲོས་བྲལ་རྣམ་ཐར་གསུམ་ལྡན་ངང་ཉིད་དུ། །མ་བཅོས་མ་བསྒྱུར་ལྷན་ནེར་ཡེངས་མེད་ཞོག །དེ་ཡིས་ཚེ་འདིར་ཆོས་སྐུའི་གཏན་སྲིད་ཟིན། །དེ་སྐད་ལྷ་རྗེ་ཀུན་བཟང་ཆོས་འཕེལ་གྱིས། །དར་བཅས་བསྐུལ་ངོར་བདེ་བའི་མིང་གིས་བྲིས། ༈ སེམས་སྐྱེད་འགག་གནས་གསུམ་དང་བྲལ་བ་ཞེས་པ། སེམས་ཀྱི་ངོ་བོ་ཡེ་ནས་སྟོང་ཞིང་བདག་མེད་པ་དེ་ལ་སྐྱེ་བ་མེད་པ། སྟོང་པ་དེ་སྟོང་པ་ཕྱང་ཆད་པ་ལྟ་བུ་མ་ཡིན་པར་གདངས་སྣ་ཚོགས་སུ་འཆར་བ་ལ་འགག་པ་མེད་པ་དང༌། ཡེ་ནས་གནས་ལུགས་ཡེ་གྲོལ་ཆེན་པོ་འདུས་མ་བྱས་པ་ཉིད་གནས་པ་དང་བྲལ་བ་ཡིན་ནོ།། ཅེས་བླ་མ་འཇིགས་དཔལ་གྱི་དོགས་སེལ་ཕྱིར་བདེ་བའི་མིང་གིས་གང་ཤར་རྫུན་རིས་སུ་བྲིས་པའོ།། དགེའོ།། རང་རིག་དོན་སྟོན་གཏན་གྱི་སྐྱབས་གཅིག་པུ། །འཁོར་ལོའི་མགོན་པོ་པདྨ་ལས་འབྲེལ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །བྱང་ཆུབ་བར་དུ་རིགས་ཀྱི་བདག་པོར་ ༡༤༧༽བཞུགས། །ཨེ་མ་གསོན་དང་སྐལ་ལྡན་དད་བརྩོན་ཅན། །སྙིང་ནས་དམ་པའི་ལྷ་ཆོས་བརྩོན་པ་ལ། །འཁོར་བར་ངེས་འབྱུང་འགྲོ་ལ་བྱང་སེམས་བསྒོམ། །སྡོམ་དང་དམ་ཚིག་དཔྲལ་བའི་མིག་ལྟར་སྲུངས། །ལུས་ངག་དལ་བར་མ་སྡོད་དགེ་ལ་འབུངས། །སྟོང་ཉིད་ལྟ་བ་བླ་མའི་མན་ངག་བཞིན། །འཁོར་འདས་སྟོང་ཉིད་ཆེན་པོའི་ངང་རྟོགས་ནས། །རང་རིག་འགྱུར་བ་མེད་པའི་གདིང་ཐོབ་ན། །དེ་ལ་འཁོར་འདས་རང་སྣང་ལྟ་བ་ཟེར། །ལྟ་བ་དེའི་ངང་རང་སེམས་མ་བཅོས་པར། །ངང་བཞག་དྲན་པས་གསལ་མདངས་མ་བོར་ཙམ། །ཆེད་དུ་མ་བསྒོམ་གཡེང་དུ་མ་བསྐྱུར་བར། །ཡེངས་མེད་བསྒོམ་མེད་བརྗོད་པ་བྲལ་བའི་ངང༌། །བྱིང་རྨུགས་འཐིབ་གསུམ་ཉམས་ཀྱི་སྐྱོན་སྤངས་ནས། །གང་ཤར་འཛིན་མེད་རིག་པའི་ཀློང་དུ་ཞོག

།དེ་ལ་སྒོམ་པ་རང་གསལ་འཛིན་མེད་བརྗོད། །དེ་ལྟར་སེམས་ཀྱི་གནས་ལུགས་ཡིན་ལུགས་རྣམས། །མ་ནོར་ཚུལ་བཞིན་རྟོགས་ནས་དེའི་ངང་དུ། །གང་ཤར་གང་སྣང་ཐམས་ཅད་རིག་པའི་རྩལ། །དེ་ལ་སྤང་བླང་དགག་སྒྲུབ་མི་བྱེད་པར། །རང་ཤར་རང་སྣང་རང་གྲོལ་གནད་རྟོགས་ན། །དེ་ལ་མ་བཅོས་རང་བྱུང་སྤྱོད་པ་ཟེར། ༡༤༨༽།རང་རིག་མངོན་གྱུར་གདོད་མ་གཞིའི་སངས་རྒྱས། །སྐུ་གསུམ་མཉམ་པ་ཉིད་ཀྱི་དབྱིངས་དེ་ལས། །ཐོབ་བྱའི་འབྲས་བུ་ཡེ་ནས་གྲུབ་པ་མེད། །དེ་ལྟར་ལྟ་སྒོམ་སྤྱོད་འབྲས་མདོར་བསྡུས་འདི། །གོ་སླའི་ཕྱིར་དུ་ཅུང་ཞིག་སྤྲོས་པ་ལས། །དོན་ལ་ལྟ་སྒོམ་སྤྱོད་འབྲས་ཐ་དད་མེད། །རང་རིག་མ་བཅོས་གཉུག་མའི་ཡེ་ཤེས་འདི། །མ་ཡེངས་འཛིན་མེད་བློ་འདས་ཆེན་པོར་སྐྱོངས། །དེ་ཡིས་ཚེ་འདིར་ཀུན་བཟང་རང་ཞལ་མཇལ། །དེ་སྐད་དད་ལྡན་སངས་རྒྱས་བཀྲ་ཤིས་ཀྱིས། །ཞལ་གདམས་དགོས་ཞེས་ནན་ཆེར་བསྐུལ་བའི་ངོར། །ཆོས་མེད་ཟོབ་བརྫུན་ཀུན་བཟང་དབང་མོས་བྲིས། །དགེ་བས་འགྲོ་ཀུན་གདོད་མའི་གཞིར་གྲོལ་ཤོག། དགེའོ།། ༈ གདོད་ནས་རྣམ་དག་རིག་པ་བྱང་ཆུབ་སེམས། །སྤྲོས་བྲལ་རྣམ་ཐར་གསུམ་ལྡན་སྟོང་པ་ཉིད། །ལྷུན་གྲུབ་སྐུ་དང་ཡེ་ཤེས་འདུ་འབྲལ་མེད། །ཀུན་བཟང་པདྨ་ལས་འབྲེལ་སྤྱི་བོར་རོལ། །ཤིན་ཏུ་ཟབ་གསང་འོད་གསལ་རྫོགས་པ་ཆེ། །མན་ངག་ཀུན་གྱི་མཐར་ཐུག་གསང་བའི་ལམ། །གནད་གསུམ་འདུས་པ་གཞི་ཡི་ཁྱད་ཆོས་ནི། །སེམས་ལས་མ་བྱུང་རང་རིག་ཀ་ནས་དག །གཟུང་འཛིན་འཁྲུལ་པའི་ ༡༤༩༽བློ་ལ་མ་ལྟོས་པར། །སེམས་དང་སེམས་བྱུང་ཡེ་ནས་མཐའ་གྲོལ་ཀློང༌། །མ་རིག་སྒྲིབ་སངས་ཡེ་ཤེས་ངང་གིས་རྒྱས། །ལུང་ལས་མ་བྱུང་གདམས་པའི་མན་ངག་ནི། བརྒྱུད་ལྡན་བླ་མ་སངས་རྒྱས་མངོན་མཐོང་གི །མོས་གུས་ཟབ་མོས་བྱིན་རླབས་རྟོགས་པ་འཕོས། །ཚིག་དང་དཔེ་ལ་མ་ལྟོས་གདམས་པའི་གནད། །འཛིན་མེད་རང་གྲོལ་རིག་པའི་རང་ཞལ་མཐོང༌། །རྒྱུ་ལས་མ་བྱུང་ཡེ་རྫོགས་འབྲས་བུ་ནི། །ཚོགས་གཉིས་འཇུག་པ་ཐ་དད་མ་བསྒྲུབ་པར། །ཡེ་གདངས་གཞིར་གནས་རིག་པ་ཆོས་སྐུའི་ཀློང༌། །སྐུ་དང་ཡེ་ཤེས་ཡོན་ཏན་རྒྱ་མཚོའི་མཛོད། །གདོད་ནས་འཁྲུལ་མེད་ངང་བཞག་ཆོས་ཀྱི་སྐུ། །མངོན་གྱུར་ཆེན་པོ་ཡེ་རྫོགས་འབྲས་བུ་ལགས། །དེ་ལྟར་ཀུན་བཟང་དགོངས་པའི་ཁྱད་ཆོས་འདི། །མཆོག་སྤྲུལ་དམ་པ་འཆི་མེད་རྣམ་རྒྱལ་དྲུང༌། །འཁྲུལ་འབྱམས་བདེ་ཆེན་བདེ་བའི་རྡོ་རྗེ་ཡིས། །རྟོགས་པའི་འདྲ་འབག་ཡི་གེའི་རིས་སུ་བྲིས། །མཁའ་འགྲོ་ཡང་རྫོང་གསང་བའི་དབེན་གནས་ནས། །ཀུན་བཟང་ཆོས་ཉིད་བང་མོས་གུས་པས་ཕུལ། །རང་ལུགས་གཡག་རྭ་འཕྲེད་ཆོད་འདི་ལྟར་ལགས། །ཡག་ཡག་སྙན་སྙན་ལྟ་

༡༥༠༽བ་བདག་ལ་མེད། །གཅིག་ཆོད་རིག་པའི་གནས་ཚུལ་མདོ་ཙམ་ཡིན། །ཡིན་མིན་ཡོད་ན་ཁྱེད་དྲུང་བཟོད་པར་གསོལ། །བཅོས་མེད་གཏད་མེད་ངང་ནས་ཕུལ་བ་དགེ། ༈ མཁན་པོ་ནོར་བུ་དབང་རྒྱལ་ལ་སྤྲིངས་ཡིག་ཏུ་གདམས་པ། བདག་གིས་ཕྱི་མཚམས་དམ་པོ་བྱས་ནས་མཚམས་ཐོ་བཞག་ཀྱང༌། ནང་མཚམས་ཉོན་མོངས་རང་ཁར་ཤོར་ནས་སྣང་བ་འཁྲུལ་མཁས། རིག་པ་ཅོལ་ཆུང་ནས་སྒོམ་ཞེས་པ་དེ་ནི་ལུང་མ་བསྟན་དུ་འབྱམས་སོང་བས་བྱ་ཐབས་མ་རྙེད་ནས་སྒྱིད་ལུག་པའི་ངང་དུ་ཉལ་བསྡད་ཡོད། ཕྱི་སྣང་བ་སྒྱུ་མ་རྨི་ལམ་ལྟར་སོང་བས་བསྒོམ་རྒྱུ་མ་རྙེད། ནང་སྲིད་པའི་ཆོས་ཁམས་རིག་པ་གཞིར་བཞེངས་ལས་མེད། གསང་བ་རིག་པ་ཞེས་པ་འཁོར་འདས་དག་མཉམ་དུ་རྫོགས། ད་ནི་བསྒོམ་དང་སྒོམ་བྱེད་དྲན་འཛིན་དེ་བོར་ནས། །ཆོས་དབྱིངས་ཀློང་དུ་བག་ཡངས་ལྷད་མོ་ཞིག་བྱས་ཚེ། །ཚོགས་དྲུག་ཡུལ་ནས་རིག་གསལ་ཡེ་ཤེས་དང་འཕྲད་ནས། །གང་ཤར་རང་གྲོལ་ཤར་གྲོལ་མཐའ་གྲོལ་དང་ཡེ་གྲོལ། །ཡེ་ཡིན་རིག་པ་མ་བཅོས་ཀ་དག་གི་གནས་ལུགས། །རྩོལ་མེད་པར་མཐོང་ལ་ལ་ཐང་ནི་མི་ ༡༥༡༽འདུག །དེ་སྐད་ཆོས་མེད་མདོ་མེད་ཁོ་མོ་ཡི་གནས་ཚུལ། །དམ་ལྡན་སློབ་བུ་མཆོག་གི་སྐུ་དྲུང་དུ་ཕུལ་བས། ཁྱེད་ཀྱང་མ་ཡི་རྗེས་སུ་སྐུ་གསུམ་གྱི་ཀློང་དུ། །རང་བྱུང་རིག་པའི་ཡེ་ཤེས་ངལ་བསོ་རང་མཛོད་དང༌། །སངས་རྒྱས་ཀུན་ཏུ་བཟང་པོ་ཐག་རིང་ལ་མི་བཞུགས། །གཉུག་སེམས་ཕྲ་བའི་ཡེ་ཤེས་ཀུན་བཟང་གི་དགོངས་པ། །ཤེས་བྱའི་ཆོས་ཀྱིས་སྒྲོ་བཏགས་སྐུར་འདེབས་དེ་མེད་ཚེ། །ངང་གནས་སྐུ་གསུམ་ཡེ་ཤེས་མངོན་གྱུར་དུ་མཇལ་ནས། །རང་རིག་པད་འབྱུང་རྗེ་དང་དབྱེར་མེད་དུ་གྲོལ་ནས། ཁམས་གསུམ་ཆོས་ཀྱི་རྒྱལ་པོར་དབུགས་དབྱུངས་དེ་ལོས་མཛད། ཅེས་ཟླ་ཚེས་དགེ་བར་སེར་དགོན་དབེན་ཁྲོད་ནས་སུ་ཁ་བཛྲ་རྩལ་གྱིས་ཕུལ། དགེའོ།། མི་དབང་ས་སྐྱོང་སྲས་མོ་བདེ་ཆེན་མཚོ་ལ་སྤྲིངས་ཡིག་ཏུ་གདམས་པ། འབྱོར་ལྡན་གྱི་ལུས་རྟེན་ཐོབ་པའི་དོན་ལྷག་བསམ་རྣམ་པར་དག་པའི་སྒོ་ནས་ལུས་ངག་གི་དགེ་བ་ཅི་འགྲུབ་མཛད་པ་དང༌།

ཁྱད་པར་རང་གི་སེམས་ཀྱི་གནས་ཚུལ་སྟོང་པ་ཙམ་ལ་གཞི་མི་བཅའ་བར། ཕྱི་ནང་སྣོད་བཅུད་བདག་ལུས་ཕུང་ཁམས་ལ་སོགས་སྣོད་བཅུད་ཐམས་ཅད་ཡེ་ནས་སྟོང་ཞིང་བདག་ ༡༥༢༽མེད་པའི་རང་བཞིན་དུ་གཏན་ལ་ཕབས་ནས་བདག་མེད་རྟོགས་པའི་ཤེས་རབ་ཆེན་པོས་འཁོར་འདས་ཐམས་ཅད་གཞི་དབྱིངས་གཅིག་གི་ཀློང་དུ་རོ་གཅིག་ཅིང༌། སྐུ་དང་ཡེ་ཤེས་ལ་སོགས་པའི་ཡོན་ཏན་ཐམས་ཅད་ཡེ་རྫོགས་ཆེན་པོར་ལྷུན་གྱིས་གྲུབ་པའི་གནས་ཚུལ་དང་ཡིན་ལུགས་ཐམས་ཅད་བླ་མའི་མན་ངག་ལ་བརྟེན་ནས་རང་གི་ལྟ་སྒོམ་གྱི་ཕུ་ཐག་ཆོད་པ་ཞིག་ཅི་ནས་ཀྱང་གལ་ཆེ། གདམས་པའི་གནད་གོ་བ་ཙམ་ལ་མ་བཞག་པར། རང་གི་གཞིའི་བཞུགས་ཚུལ། ལམ་གྱི་གནས་ཚུལ་རྣམས་ཉམས་འོག་ཏུ་ཆུད་པར་བྱས་ཏེ་ཉམས་ལེན་ལ་སྙིང་རུས་བྱེད་པ་གནད་ཡིན། དེས་ཇི་ཞིག་ནས་ཆོས་ཉིད་ཀྱི་དོན་གཤིས་ཐོག་ལ་ཕེབས་ནས་དྲན་རྟོག་འགྱུབ་ཐམས་ཅད། དཔེར་ན་ཆུ་ལ་རི་མོ་བྲིས་པ་ལྟར་རང་གྲོལ་དུ་སོང་ནས་སྐྱེ་མེད་ཀྱི་ཉམས་ཆུ་བོ་ཆེན་པོའི་རྒྱུན་བཞིན་འབད་མེད་དུ་ངང་གིས་འབྱུང་བ་ཡིན་ནོ། དེས་འཁོར་འདས་རང་སྣང་དུ་ཤེས་ནས་རིག་པ་སྐུ་གསུམ་མཉམ་ཉིད་ཀྱི་དབྱིངས་རྣམ་པར་མི་རྟོག་པའི་ཡེ་ཤེས་མངོན་དུ་གྱུར་པ་ནི་རྫོགས་ཆེན་མན་ངག་རང་ལུགས་ཀྱི་ལྟ་བའི་ཁྱད་ཆོས་བླ་ན་མེད་པ་ཡིན་ནོ། དེ་ལྟར་གྱི་ཡིན་ལུགས་ཚུལ་བཞིན་དུ་ཐུགས་སུ་ཆུབ་པར་མཛོད་དང་རང་རེ་གཉིས་ ༡༥༣༽པོ་དངོས་མཇལ་འོང་ཡང་དེ་ལས་ལྷག་པའི་བསླབ་བྱ་བདག་ལ་བྱེད་རྒྱུ་མེད་པས། སྙིང་མིག་སྲོག་དང་མཚུངས་པའི་མན་ངག་འདིའི་ཡིན་ལུགས་ཤེས་པ་ཙམ་གྱིས་ནང་བསྒོམ་ན་ནང་སངས་རྒྱས། ནུབ་བསྒོམ་ན་ནུབ་སངས་རྒྱས་པའི་གདམས་པ། སྲིད་གསུམ་ཀ་དག་གི་དགོངས་པའི་བབས་སོ་དེ་ག་རང་ཡིན་པས་ཐུགས་ཀློང་དུ་མངའ་བར་ཞུ། རང་རེ་རྣམས་ཆོས་བརྒྱུད་གཅིག་པ་ཡིན་པས། ལམ་འདིའི་ཁྲིད་མ་ཐོབ་པ་ལ་ཟུར་ཙམ་ཡང་བསྒྲག་པར་མི་བྱ། བློ་ཡིད་དཔྱོད་ཀྱི་བསྒོམ་པས་འདིའི་དོན་རྟོགས་པར་དཀའ་བས་དེ་ལུགས་མཁྱེན་འཚལ།

ཅེས་པའང་བྱིན་རླབས་དབེན་ཁྲོད་གནས་ནས་ཀུན་བཟང་བདེ་སྐྱོང་དབང་མོས་གུས་ཕུལ།། དགེའོ།། ཧ་ཧ། བསྒོམ་འཛིན་གྱིས་བཅིངས་པའི་སྒོམ་ཆེན་དུ་རློབས་པས། །བསྒོམ་རོ་དེ་ཆེ་བའི་སྒོམ་པ་དེ་མེད་ཀྱང༌། །ཉམས་ཆུང་གི་རྒན་མོའི་བསམ་ཚོད་ལ་སྦྱར་ནས། །ཚབ་ཚུབ་ཀྱི་བློ་སྣ་རྣམ་རྟོག་གི་འབོད་པ། །རང་ག་རུ་སྐྱུར་དང་རང་གཞི་ཡི་ཀློང་དུ། །རང་གྲོལ་དུ་འགྲོ་བ་རྟོགས་པ་ཡི་ཆོས་ཉིད། །གཞི་དབྱིངས་ཀྱི་མཁའ་ལ་རིག་རྩལ་ ༡༥༤༽གྱི་ཡེ་ཤེས། །འགྲོ་འོང་ལྟར་སྣང་ཡང་དག་མཉམ་གྱི་དབྱིངས་སུ། །དབྱེ་བསལ་ཀྱང་མི་དགོས་གང་ཤར་ནི་རང་གྲོལ། །རང་རིག་འདི་ཀུན་བཟང་གཞན་ལས་ནི་མ་བྱུང༌། །ཡེ་བབས་ཀྱི་གནས་ལུགས་མ་བཅོས་པར་སྐྱོངས་དང༌། །རང་བྱུང་གི་ཡེ་ཤེས་ཐག་རིང་ལ་མི་བཞུགས། །བློ་བྲལ་གྱི་ཆོས་སྐུ་དེ་ག་རང་ཡིན་འདུག །རྩོལ་བྲལ་གྱི་ཡེ་ཤེས་རང་ས་ནས་མཇལ་འོང༌། །བཅོས་བསྒྱུར་གྱིས་བསྒོམ་ཀྱང་བརྗོད་བྲལ་གྱི་ཡེ་ཤེས། །ནམ་མཁའ་ཡི་འཇའ་བཞིན་ཟིན་ཐབས་ནི་འོ་བརྒྱལ། །རང་བབས་སུ་ཞོག་དང་རང་གྲོལ་གྱི་ཆོས་སྐུའི། །རང་བཞིན་དེ་མཐོང་ནས་གདོད་མ་ཡི་དབྱིངས་སུ། །མཉམ་གྲོལ་གྱི་གཏན་སྲིད་ཚེ་འདི་རུ་ཐོབ་ངེས། །བཅོས་མ་ཡི་བསྒོམ་དེ་རྒན་མོ་ངས་མི་ཤེས། །དེ་ཙམ་རེ་མཛོད་དང་ཉེ་ལམ་རེ་ཡིན་ཐང༌། །དེ་སྐད་ནི་རང་སློབ་རིག་བཟང་གི་ཉམས་ལ། །རང་གྲོལ་གྱི་མེ་བཙའ་དུག་མདའ་བས་ཚ་བ། ཁ་ངན་གྱི་རྒན་མོ་ཀུན་བཟང་གིས་མིང་གིས། །གནས་ལུགས་ཀྱི་འདྲ་འབག་ཡིག་རིས་སུ་བྲིས་པ། །སློབ་བུ་ལ་ཕུལ་བ་ཉམས་ལེན་རེ་མཛོད་དང༌། །གོ་རྒྱུ་རེ་ཡོད་ཐང་གསལ་འདེབས་ཀྱང་འདི་ཡིན། །ཞལ་གདམས་དང་ ༡༥༥༽བསླབ་བྱ་འདིའི་ལྷག་ནི་མེད་དོ། སུ་ཁ་བཛྲ་གྱིས་སོ། ༈ ངོ་བོ་ཀ་དག་ཆོས་ཀྱི་དབྱིངས། །འགག་མེད་རང་གསལ་ལོངས་སྤྱོད་རྫོགས། །ཐུགས་རྗེ་ཀུན་ཁྱབ་སྤྲུལ་པའི་སྐུ། །སྐུ་གསུམ་དབྱེར་མེད་བླ་མར་འདུད། །དེ་ལ་འདིར་ལྟ་སྒོམ་སྤྱོད་འབྲས་ཀྱི་གནད་བསྡུས་ཅུང་ཟད་གསལ་འདེབས་ཀྱི་ཚུལ་དུ་བཤད་པ་ལ། །གསང་སྔགས་འདི་ནི་ཐབས་ཆེ་བས་དད་པ་དང་མོས་གུས་ཁ་ཞེ་མེད་པ་ཞིག་ཡོད་ཕྱིན་ཆད་བླ་མ་ལ་ཐག་ཉེ་རིང་དང་སྐུ་བཞུགས་ཡོད་མེད་ལ་ཁྱད་པར་མེད་པ་ཡིན་པས་གསོལ་བ་རྩེ་གཅིག་ཏུ་བཏབ་ན་དགོངས་རྒྱུད་ཀྱི་བྱིན་རླབས་རང་རྒྱུད་ལ་འཕོ་ངེས་པ་དང༌།

ཁྱད་པར་ཆོས་ཐེག་པ་ཀུན་གྱི་མཆོག་གྱུར་འོད་གསལ་རྫོགས་པ་ཆེན་པོ་ཞེས་པ་རང་བྱུང་གི་ཡེ་ཤེས་རང་གི་རིག་པ་སྨྲ་བསམ་བརྗོད་པ་དང་བྲལ་བ་དེ་ཀ་ཡོད་པར་ཡང་མ་བསྒོམ་བློ་ཡིན། མེད་པར་ཡང་མ་བསྒོམ་བློ་ཡིན། ཡོད་མེད་ཀྱི་དགག་སྒྲུབ་གང་ཡང་མི་བྱེད་པར། སེམས་རང་ལུགས་སུ་ཇི་ལྟར་དུ་གནས་པ་དེ་ལྟར་དུ་ཞོག་དང༌། གཉིས་མེད་ཀྱི་ཡེ་ཤེས་ཞེས་གཞན་ནས་བསྒྲུབ་མི་དགོས་པར་ཤུགས་འབྱུང་དུ་གནས་པ་དེ་ཀ་ ༡༥༦༽ཡིན་ནོ། ལྟ་བའི་རྣམ་གྲངས་མང་ཡང་རང་སེམས་གཞི་མེད་རྩ་བྲལ་དུ་མཐོང་བ་དེ་ཡིན། སྒོམ་པའི་འཇོག་ཚུལ་མང་ཡང་འཁོར་འདས་རང་སྣང་དུ་ངོ་ཤེས་ཤིང་དེའི་ངང་དུ་མེད་མཉམ་དག་མཉམ་ཆེན་པོར་ཤེས་པ་ལ་གདིང་ཐོབ་པ་དེ་ཀ་ཡིན་ནོ། སྤྱོད་པ་ཇི་ལྟར་བཤད་ཀྱང་རང་རིག་ལས་གཞན་པའི་སངས་རྒྱས་མེད་པར་ཐག་ཆོད་པ་དང༌། རྣམ་རྟོག་ལས་གཞན་པའི་འདྲེ་མེད་པར་ཐག་ཆོད་ནས་གང་ཤར་ཡེ་ཤེས་དང༌། གང་སྣང་རིག་པར་རྟོགས་པས་བླང་དོར་མེད་པ། དཔེར་ན་སེང་གེས་གངས་རི་ཟིན་པ་ལྟར་འཁོར་བ་རྒྱན་དུ་ཤར་བ་ཡིན་ནོ། འབྲས་བུའི་ཐོབ་ཚུལ་མང་ཡང༌། བརྒྱུད་ལྡན་བླ་མ་དམ་པའི་ཐུགས་ཤེས་རབ་ཆེན་པོའི་མཐུ་ལ་བརྟེན་ནས་རང་རིག་གཞི་མེད་རྩ་བྲལ་འཁོར་འདས་དག་མཉམ་གྱི་རོལ་པ་བློས་མ་བཅོས་པའི་བློ་འདས་ཆེན་པོ་དེ་ཀ་མངོན་དུ་གྱུར་པ་དེ་ཉིད་ཡིན་ནོ། དེ་ལས་གཞན་པའི་ཐོབ་བྱའི་འབྲས་བུ་མེད་པར་ཤེས་པར་གྱིས་ཤིག མདོར་ན་དུས་དང་རྣམ་པ་ཀུན་ཏུ་རང་སེམས་བཟང་རྟོག་གིས་མ་བཅོས། ངན་རྟོག་གིས་མ་བསྒྱུར། རང་རིག་རང་གསལ་བློ་ལས་འདས་པའི་ངང་དེར་མ་ཡེངས་པར་བཞག་ན། སྣང་བ་ ༡༥༧༽སྤྲུལ་སྐུ། ཤར་བ་ལོངས་སྐུ། གཞི་མེད་ཆོས་སྐུའི་དགོངས་པ་དང་ནམ་ཡང་འདུ་འབྲལ་མེད་པ་ཡིན་ནོ།། ཅེས་པ་འདི་ཡང་དད་ལྡན་མི་དབང་གྲགས་རྒྱལ་གྱི་འདོད་དོན་གསལ་འདེབས་སུ་སྟག་སེང་ནགས་མདོ་ནས་སུ་ཁ་བཛྲ་གྱིས་སོ།། དགེའོ།། ༈ དཔལ་ཀུན་བཟང་ཀློང་ལ་ཕྱག་འཚལ་ལོ། །ངོ་བོ་གདོད་ནས་དག་པ་ཆོས་ཀྱི་སྐུ། །རང་བཞིན་སྐུ་དང་ཡེ་ཤེས་ལོངས་སྤྱོད་རྫོགས། །ཐུགས་རྗེ་ཀུན་ཁྱབ་རང་གསལ་སྤྲུལ་པའི་སྐུ། །སྐུ་གསུམ་མཉམ་ཉིད་ལས་འབྲེལ་རྩལ་ལ་འདུད། །བྱང་ཆུབ་བར་དུ་རིགས་ཀྱི་བདག་པོར་བཞུགས། །བདག་རྒྱུད་སྨིན་ཅིང་གྲོལ་བར་བྱིན་གྱིས་རློབས། །དེ་ལ་འདིར་ཞི་ལྷག་མཉམ་རྗེས་ཀྱི་དབྱེ་བས་གསལ་འདེབས་ཅུང་ཟད་བརྗོད་ན།

ཐོག་མར་ལམ་གང་ཞིག་ཉམས་སུ་བླང་བར་བྱེད་ནའང༌། རང་གི་སྒོ་གསུམ་གི་བྱ་བ་བསྡམས་ནས་ཆོས་མ་ཡིན་པའི་ལོག་སྤྱོད་ཐམས་ཅད་རྒྱང་དུ་སྤངས་ཏེ། བྱམས་དང་སྙིང་རྗེ་བྱང་ཆུབ་ཀྱི་སེམས་ཀྱིས་རང་གི་རྒྱུད་རྣམ་པར་དག་པར་སྦྱངས་ནས་འཁོར་བ་བློས་བཏང་སྟེ། བརྒྱུད་ལྡན་བླ་མ་དམ་པའི་བཀའ་བཞིན་བསྒྲུབ་ཅིང༌། མི་མེད་དབེན་པའི་གནས་སུ་རང་གཅིག་པུར་སྟན་བདེ་བ་ལ་འདུག་ ༡༥༨༽ཅིང་ལུང་མ་བསྟན་གྱི་ལྟ་བ་ཐོམ་ཡོ་རེ་བ་དེ་ལ་བསྒོམ་དུ་མི་རེ་བར། ཐུན་བཞིར་བླ་མའི་རྣལ་འབྱོར་བསྒོམ་ནས་དབང་བཞི་བླང་ཞིང་ཐུགས་ཡིད་བསྲེ། དེ་དུས་བླ་མ་ཡུལ་གཞན་དུ་མི་འཛིན་པར་རང་གི་ངོ་བོ་སྟོང་པ་དེ་ཀ་བླ་མའི་ཐུགས། རང་བཞིན་གསལ་བའི་ཡེ་ཤེས་དེ་ཀ་བླ་མའི་ཡོན་ཏན། རོལ་རྩལ་འགགས་མེད་ཀྱི་འཆར་སྒོ་དེ་ཀ་བླ་མའི་ཐུགས་རྗེར་ཤེས་པའི་ངང་ནས་སྒོ་གསུམ་བླ་མའི་སྐུ་གསུང་ཐུགས་དང་དབྱེར་མེད་དུ་བསྲེས་ལ་རིག་པ་ཁ་ཡན་དུ་ཀློད་ལ་མཉམ་པར་བཞག་པའི་ཚེ་ན། ཡེ་གཞི་གདོད་མའི་གནས་ལུགས་སྤྲོས་པ་དང་བྲལ་བ་རྣམ་པར་ཐར་པའི་སྒོ་གསུམ་དང་ལྡན་པ་བློ་འདས་ཡེ་གྲོལ་གྱི་དགོངས་པ་མངོན་དུ་གྱུར་པ་དེ་ལ་རིག་པ་ཞེས་བརྗོད་པ་ཡིན་ནོ། དེ་ལ་བློས་བཅས་བཅོས་དགག་སྒྲུབ་གང་ཡང་མི་བྱེད་པར་རང་བབས་སུ་བཞག་པའི་ཚེ་ན་ཕྲ་རགས་ཀྱི་རྟོག་ཚོགས་ཐམས་ཅད་རང་སར་ཞི་ནས་འགྱུ་དྲན་གྱི་རླབས་དང་བྲལ་ཞིང་སེམས་དྭངས་སང་ངེ་བར་གནས་པའི་ཆ་རང་རིག་རང་གསལ་དེ་ལ་ཞི་གནས་བརྗོད་པ་ཡིན། དེའི་གནས་ཆ་དེ་ཀ་རང་ངོ་ཤེས་པས་གསལ་རིག་འཛིན་པ་མེད་ཅིང་མངོན་དུ་གྱུར་པ་དེ་ལ་ལྷག་མཐོང་བརྗོད་པ་ཡིན་ནོ། དེ་ཀ་མངོན་དུ་གྱུར་པའི་ངང་ལས་གང་ཤར་གང་སྣང་ཐམས་ཅད་ ༡༥༩༽ཤུགས་འབྱུང་གི་དྲན་པའི་རྩིས་ཟིན་བཞིན་ངང་ལས་མ་གཡོས་པར་གནས་པ་ལ་མཉམ་གཞག་བརྗོད་པ་ཡིན་ནོ། དེའི་ངང་ལས་གང་ཤར་ལ་སྟོང་པས་རྒྱས་འདེབས་མ་ཡིན་པར་དེ་ཉིད་ངོ་ཤེས་བཞིན་པའི་ངང་དུ་གང་སྣང་ཐམས་ཅད་རང་གྲོལ་དུ་ཤེས་པ་ལ་རྗེས་ཐོབ་ཟེར་བ་ཡིན་ནོ།

མདོར་ན་གནས་ལུགས་ལྷུམས་ཞུགས་ཀྱི་དགོངས་པ་ཞེས་པ་རང་རིག་མངོན་དུ་གྱུར་པ་དེ་ལས་གཞན་ནས་སངས་རྒྱས་ཀྱི་དགོངས་པ་ཞེས་བཟང་པོ་དང་དུ་བླང་རྒྱུ་མེད་པས། གཉིས་མེད་ཡེ་ཤེས་ཆེན་པོའི་དོན་རང་ངོ་སྤྲད་ཐོག་དེ་ཀར་བཅས་བཅོས་དགག་སྒྲུབ་མེད་པར་ཉམས་སུ་བླང་ན། ཞི་ལྷག་ཟུང་འབྲེལ་གྱི་རྟོགས་པ་ནང་ནས་འཆར་ཏེ། གང་ཤར་ལམ་ཁྱེར་གྱིས་གནས་སུ་ཤེས། ལུས་ཀྱི་མཚམས་ཁང་ལ་སེམས་སྒྲུབ་པ་པོ་ཉོན་མོངས་གནས་སུ་དག་ནས་དབེན་པར་གནས། གནས་ལུགས་མ་བཅོས་པའི་རྒྱུན་བསྐྱངས་པས་ཚེ་སྒྲུབ་མཐའ་རུ་ཕྱིན། བཟང་ངན་གྱི་རྣམ་རྟོག་གང་ཤར་ཡང་སྤང་བླང་དང་དགག་སྒྲུབ་མེད་པ། དཔེར་ན་བྱིས་པས་ལྷ་ཁང་མཐོང་བའམ་ལྐུགས་པས་བུ་རམ་ཟོས་པ་ལྟར། གང་སྣང་ཡུལ་མེད་སྤྲོས་བྲལ་ཆེན་པོའི་ངང་ལས་མ་ ༡༦༠༽གཡོས་པར་ལ་བཟླ་ཞིང༌། རིག་སྟོང་བློ་འདས་འོད་གསལ་ཆེན་པོའི་ཀློང་དུ་བཙན་ས་ཟིན་ཅིང༌། དེས་སྣང་སྲིད་བླ་མའི་དཀྱིལ་འཁོར་དང་གང་སྣང་ཡེ་ཤེས་ཀྱི་རོལ་པར་ཤེས་ཤིང་བློ་འདས་ཡེ་གྲོལ་ཆེན་པོའི་ངང་དུ་སངས་རྒྱས་པར་འགྱུར་རོ། ཅེས་པ་འདི་ཡང་དད་ལྡན་དགེ་བཙུན་དམ་པ་བྷོ་དྷིའི་མིང་གིས་དུས་རིང་མོ་ནས་ཡང་ཡང་བསྐུལ་ངོ་མ་ལྡོག་ཙམ་དུ་བདེ་བའི་རྡོ་རྗེས་གསང་དགོན་དབེན་ཁྲོད་ནས་བྲིས་པའོ།། དགེའོ།། ༈ མི་དབང་ས་སྐྱོང་སྲས་མོ་བདེ་ཆེན་མཚོ་ལ་སྤྲིངས་ཡིག་ཏུ་གདམས་པ། སྔར་ཞུས་ལྟར་འཁོར་བའི་བྱ་བ་ལ་བདེ་སྡུག་ཅིར་འགྱུར་ངེས་པ་མེད་པ་མཁྱེན་བཞིན་རྐྱེན་ངན་གྲོགས་འཆར་གྱི་ལམ་ཁྱེར་ལ་བློ་སྦྱོང་བ་གལ་ཆེ་བར་སྣང་ལགས། ཁྱད་པར་སེམས་ཀྱི་གསང་བའི་མྱུར་ལམ་དེ་བླ་མའི་མན་ངག་དང་རང་གི་བརྩོན་འགྲུས་ཀྱི་མཐུ་ལ་བརྟེན་ནས་གོ་མྱོང་རྟོགས་གསུམ་གྱི་སྒོ་ནས་ཆོས་ཉིད་ཀྱི་གནས་ལུགས་ཐུགས་སུ་ཆུབ་པར་མཛོད་དང༌། ཅི་ཞིག་ནས་རིག་པ་རང་བྱུང་གི་ཡེ་ཤེས་ཡིན་པས་གདིང་ཐོབ་ངེས་པ་ཡིན་མ་གཏོགས་གོ་ཙམ་གྱིས་རྟོགས་པར་མི་འགྱུར་བས། དེས་ན་རྒྱུན་དུ་རྐྱེན་བཟང་ངན་གང་བྱུང་ཡང་གནས་ལུགས་ཀྱི་དོན་མ་བརྗེད་པ་ཙམ་

༡༦༡༽སྐྱོང་ནུས་ན་རྟོགས་པ་ཁྱད་པར་ཅན་རྒྱུད་ལ་སྐྱེ་འོང་བ་ལམ་གྱི་ཁྱད་ཆོས་ཡིན་ནོ། བླ་མའི་མན་ངག་གི་དོན་ཇི་བཞིན་པར་སེམས་ལ་གནས་པ་དེ་ལ་གོ་བ་ཟེར། གོ་བའི་དོན་དེ་རང་རྒྱུད་དང་འདྲེས་ངེས་བྱེད་པ་དེ་ལ་མྱོང་པ་ཟེར། མྱོང་བ་དེ་ཞེན་འཛིན་གཏད་སོ་དང་བྲལ་ཞིང་བློ་ཡིད་དཔྱོད་དང་མ་འདྲེས་པ་རིག་པ་སྨྲ་བསམ་བརྗོད་བྲལ་གྱི་ངང་མངོན་དུ་གྱུར་པ་ལ་རྟོགས་པ་ཟེར། རྟོགས་པ་དེ་རྩལ་རྫོགས་ནས་སྐུ་གསུམ་མཉམ་པ་ཉིད་ཀྱི་དབྱིངས་སུ་ལ་བཟླ་བ་ནི་གདིང་ཐོབ་པ་ཞེས་བསྒོམ་མེད་ཀྱི་གནས་ལུགས་ལ་རང་བྱན་ཆུད་པ་ཡིན་པས་ན། དེ་མ་ཐོན་བར་དུ་ཡུན་ཐུང་གྲངས་མང་གི་ཐབས་ལ་བརྟེན་ནས་ཉམས་ལེན་རེ་མ་འཆུག་དང༌། འདི་ཉིད་ཕྲན་གྱི་སྙིང་གི་དྭངས་མ་ཡིན་པས་ཨ་ཐམ་རྒྱ། ཅེས་བདེ་བའི་རྡོ་རྗེས་ཕུལ།། བླ་མ་ཕྱག་འཚལ་ལོ། འདིར་སྐལ་བ་དད་ལྡན་པ་འོད་གསལ་རྫོགས་པ་ཆེན་པོའི་ལམ་ལ་མོས་པའི་གང་ཟག་རྣམས་ཀྱིས་ཐོག་མར་འཁོར་བ་ལ་བློ་ལྡོག་ནས་རང་རྒྱུད་ལེགས་པར་སྦྱངས། ཁྱད་པར་བྱམས་སྙིང་རྗེ་བྱང་ཆུབ་སེམས་ཀྱིས་ཀུན་ནས་བསླངས་ཏེ་གནས་དབེན་པར་སྟན་བདེ་བ་ལ་འདུག་ཅིང་ཡིད་མོས་ ༡༦༢༽གུས་དྲག་པོའི་སྒོ་ནས་བླ་མ་རྡོ་རྗེ་འཛིན་པ་དང༌། བརྒྱུད་པའི་བླ་མ་རྣམས་ལ་གསོལ་བ་བཏབ་ཅིང་བླ་མའི་རྣལ་འབྱོར་ཚིག་རྗེས་དོན་དྲན་དུ་བྱེད། དེ་ནས་དབང་བཞི་བླངས་ནས་བླ་མའི་ཐུགས་རྣམ་པར་མི་རྟོག་པའི་ཡེ་ཤེས་དང་རང་གི་སྒོ་གསུམ་ཐ་མི་དད་པའི་ངང་དུ་མཉམ་པར་དག་ནས། གཟུགས་སྣང་ཐམས་ཅད་བླ་མའི་སྐུའི་དཀྱིལ་འཁོར། སྒྲ་གྲགས་ཐམས་ཅད་བླ་མའི་གསུང་གི་འཁོར་ལོ། དྲན་རྟོག་ཐམས་ཅད་བླ་མའི་ཐུགས་ཀྱི་དཀྱིལ་འཁོར་དུ་ངོ་ཤེས་ངང་གནས་ཆེན་པོའི་དོན་རིག་ཅིང༌། སོ་སོར་རྟོགས་པའི་ཤེས་རབ་ཀྱི་རྩལ་འབར་ནས་གང་ཤར་ལ་སྤང་བླང་བཅས་བཅོས་མེད་པར་རིག་པ་ཟང་ཐལ་རྒྱ་ཡན་དུ་ལམ་དུ་ཁྱེར་བ་ཁོ་ན་གལ་ཆེ་བ་ཡིན་ནོ། ཐུན་མཚམས་རྣམས་སུ་རང་གི་སྒོ་གསུམ་བླ་མའི་སྐུ་གསུང་ཐུགས་དང་གཉིས་སུ་མེད་པར་བསམ་ཞིང༌།

ཟ་ཉལ་འགྲོ་འདུག་ལ་སོགས་སྤྱོད་ལམ་ཐམས་ཅད་དུ་ད་ལྟའི་རང་གི་ཤེས་པ་གྲ་མ་ཉམས་ཤིང་རང་རིག་རང་གསལ་འདི་ཀ་ལ་བསྒོམ་མཁན་གྱི་གཉེན་པོ་དང་ལྟ་བའི་ཞེན་པས་མ་བཅིངས་པར་རང་བབས་སུ་མངོན་གྱུར་དུ་འཇོག་པ་ན། ངོ་བོ་སྟོང་པའི་ཡེ་ཤེས་དང༌། རང་བཞིན་གསལ་བའི་ཡེ་ཤེས་དང༌། ཐུགས་རྗེ་ཀུན་ཁྱབ་ཀྱི་ཡེ་ཤེས་རྣམས་ཐ་མི་དད་པ་རང་བྱུང་རིག་པའི་ཡེ་ཤེས་ཚད་ལ་ཕེབས་ནས་ཚེ་འདིར་གདོད་མའི་ཆོས་སྐུའི་ ༡༦༣༽རྒྱལ་ས་ཟིན་པར་ངེས་སོ།། དེ་ལྟར་བརྒྱུད་ལྡན་བླ་མའི་བྱིན་རླབས་ལ། །བརྟེན་ནས་རང་བྱུང་ཡེ་ཤེས་མངོན་གྱུར་ཐབས། །དད་ལྡན་སྐྱེས་བུ་འཇིགས་ཆོས་མཚན་འཆང་བས། །ནན་ཆེར་ཡང་ཡང་བསྐུལ་བ་མི་ལྡོག་ཙམ། །ཆོས་མེད་སྨྱོན་མ་དུས་ཀུན་ཞལ་རྫུན་མཁན། །སུ་ཁ་བཛྲ་མིང་གིས་བྲིས་པའོ།། དགེའོ།། ༈ བླ་མ་ཕྱག་འཚལ་ལོ། འོད་གསལ་རྡོ་རྗེ་ཐེག་པའི་མྱུར་ལམ་ལ་བརྟེན་ནས་ཚེ་ལུས་གཅིག་གིས་རྣམ་མཁྱེན་གྱི་ལམ་ལ་བགྲོད་པར་འདོད་པ་དག་གིས། བརྒྱུད་ལྡན་བླ་མ་དམ་པའི་ཞལ་སྔ་ནས་ཐུན་མོང་དང་ཐུན་མིན་གྱི་ཆོས་ཐམས་ཅད་ཚུལ་བཞིན་ཉམས་འོག་ཏུ་ཆུད་པར་བྱས་ཏེ། རང་གི་སྒོ་གསུམ་གྱི་བྱ་བ་དྲན་བསམ་སྤྱོད་ལམ་ཐམས་ཅད་ཞི་དུལ་བག་ཡོད་ཀྱི་སྒོ་ནས་བླ་མའི་བཀའ་བཞིན་ཆོས་དང་མཐུན་པར་བསྒྲུབ་ཅིང་དམ་ཚིག་སྡོམ་པ་ལ་སོགས་པར་མངོན་ལྐོག་དང་གཡོ་སྒྱུ་མི་བྱེད་པར་ཚུལ་མཐུན་དུ་སྒྲུབ་ཅིང༌། ཁྱད་པར་དུ་མན་ངག་གི་དོན་རྣམས་གོ་ཡུལ་འུད་གོག་སྟོང་ལྟ་རུ་མ་གོལ་བར་གནས་ལུགས་རྫོགས་པ་ཆེན་པོའི་གཞིའི་བཞུགས་ཚུལ། ལམ་གྱི་གནས་ཚུལ་ལ་སོགས་པ་ཐམས་ཅད་དོན་ཕྱིན་ཅི་མ་ལོག་པར་རང་ ༡༦༤༽གིས་ཐོས་པ་དེ་ལ་གོ་བ་ཟེར། གོ་བ་དེ་དོན་དང་ཡ་བྲལ་དུ་མ་སོང་བར་རང་གི་རྒྱུད་ལ་འདྲེས་ངེས་པར་བྱས་ཏེ་ཉམས་སུ་ལེན་པ་དེ་ལ་མྱོང་བ་ཟེར། མྱོང་བ་དེ་དག་བླ་མའི་མན་ངག་དང་མཐུན་པར། ཡོད་པར་བློས་མི་བཅོས། མེད་པར་སེམས་ཀྱིས་མ་བསྒྱུར། སྟོང་ཉམས་ལུང་མ་བསྟན་དུ་མ་སོང་བར་རིག་སྟོང་བསམ་བརྗོད་དང་བྲལ་བའི་འོད་གསལ་སྐུ་གསུམ་མཉམ་ཉིད་ཀྱི་དབྱིངས་ཆེན་པོ་ཡེ་གྲོལ་འདུས་མ་བྱས་པའི་དབྱིངས་སུ་ལ་བཟླ་ཞིང་གསལ་སྟོང་མྱོང་ཞེན་མེད་པར་མཐོང་བ་དེ་ལ་རྟོགས་པ་ཟེར།

རྟོགས་པ་དེའི་ངང་བརྟན་ཅིང་འགྱུར་བ་མེད་པའི་དོན་གཤིས་ཐོག་ལ་ཕེབས་ནས་གང་ཤར་གང་སྣང་ཐམས་ཅད་རིག་པ་ཡེ་ཤེས་ཆེན་པོའི་རོལ་རྩལ་ལས་མ་འདས་པའི་གདིང་རྙེད་ནས། རིག་པ་ཐད་ཀར་ཡན་པའི་ངང་དུ་རྟོག་ཚོགས་བཟང་ངན་བར་གསུམ་ཅི་ཤར་ཅི་སྣང་ཐམས་ཅད་དཔེར་ན་ཆུ་ལ་ཆུ་ཐིམ་པ་ལྟ་བུར་རང་གྲོལ་དུ་སོང་བ་ནི་མངོན་གྱུར་ངང་གནས་ཀྱི་རིག་པ་ཞེས་བློ་འདས་ཡེ་གྲོལ་ཟབ་མོའི་དགོངས་པའི་གནད་རྟོགས་པ་ཡིན་ནོ། དེ་ལྟར་གོ་མྱོང་རྟོགས་གསུམ་གྱི་གནད་དང་ལྡན་པའི་ངང་ནས་ལྟ་བས་ཐག་བཅད། སྒོམ་པའི་ངང་བསྐྱངས། སྤྱོད་པ་ལ་དོར་ནས་འོད་གསལ་ཉིན་མཚན་བར་མེད་དུ་བསྐྱངས་པས་ན་ཀུན་བཟང་ ༡༦༥༽གདོད་མ་གཞིའི་རང་ཞལ་མངོན་དུ་གྱུར་ཅིང་གྲོལ་བའི་ས་ལ་ཕེབས་པ་ཡིན་ནོ། དེ་ལྟར་མ་རྟོགས་ཤིང་གོ་བ་ཙམ་ལ་གདིང་བཅས་ནས་སེམས་སྟོང་ཉམས་སུ་གོལ། སྣང་བ་ཡུལ་གྱིས་རྗེས་སུ་འབྲངས་ཏེ་གནས་ལུགས་རྫོགས་པ་ཆེན་པོའི་དགོངས་དོན་ལ་བློ་ཡིད་དཔྱོད་ཀྱིས་བཅོས་ཤིང་དྲན་འཛིན་གྱིས་ཟིན་པའི་རྟོག་པ་ཐམས་ཅད་ཡེ་ཤེས་ཡིན་པར་འདོད། དྲན་འཛིན་དང་བྲལ་བར་སྣང་ཚེ་རྣམ་པར་རྟོག་པ་ལུང་མ་བསྟན་དུ་འདོད་པ་སོགས་ནི་རིག་པ་ངོ་འཕྲོད་པ་ལྟ་ཞོག འགྱུ་བ་རང་གྲོལ་གྱིས་གནད་ཙམ་ཡང་གོ་བ་མ་སོང་བས་ན། ད་དུང་སྣང་སེམས་གཉིས་པོའི་ལ་ཤན་གྱི་མཚམས་སུ་ལུས་པས། དཔེར་ན་ཆུ་རང་གྲོལ་དུ་ཡོད་པ་འཁྱག་པའི་སྦུབས་སུ་ཆུད་པ་དང་འདྲ་མཚུངས་པ་ཡིན་པས། དེས་ན་རང་གི་ཉམས་ལེན་ལ་སྒྲོ་འདོགས་ཆོད་པ་གལ་ཆེའོ། རྫོགས་ཆེན་རང་ལམ་གྱི་བཞེད་ཚུལ་ལ་གོལ་ཤོར་ནོར་གསུམ་སོགས་ཀྱི་ལམ་སྐྱོན་དབེན་ཀྱང༌། གང་ཟག་གི་བློའི་རིམ་པའི་དབང་གིས་ལམ་ཐ་དད་དུ་མར་སྣང་ཡང༌། དོན་ལ་རང་གི་རིག་པའི་གནས་ལུགས་ཇི་བཞིན་པར་མཐོང་བའི་ཚེ་ན། བསྒོམ་ཞེས་ཆེད་དུ་ཚོལ་བའང་མ་ཡིན། མ་བསྒོམ་ ༡༦༦༽ལུང་མ་བསྟན་དུ་སོང་བ་ཡང་མ་ཡིན་པར་བྱ་རྩོལ་གཉིས་མེད་ཀྱི་ཡེ་ཤེས་ཆེན་པོ་ཁྱབ་གདལ་སྤྲོས་པ་དང་བྲལ་བའི་ངང་དུ་འབྱམས་ཀླས་པ་ནི་མཉམ་གཞག་དང༌།

རྗེས་ཐོབ་ཙམ་དུ་ལྟ་བའི་སྟངས་མ་ཤོར་བ་ནམ་མཁའ་མཐའ་དབུས་བྲལ་བ་ལྟ་བུ་དང༌། བསྒོམ་པའི་ངང་མ་བོར་བ་རྒྱ་མཚོ་དྭངས་གསལ་གྱི་ཆ་དང་འགྲོགས་པ་ལྟ་བུ་དང༌། སྤྱོད་པ་བག་མེད་དུ་མ་ཤོར་བར་འོད་གསལ་ཉིན་མཚན་འཁོར་ཡུག་ཏུ་འདྲེས་པར་བྱ་ཞིང་རིག་པ་ཁྱབ་གདལ་དུ་འཇོག ཤེས་པ་བཟོ་མེད་དུ་སྐྱོང༌། དྲན་རྟོག་ཆུ་ལ་རི་མོ་བྲིས་པ་བཞིན་དུ་རང་གྲོལ་དུ་བཞག་པས། སྐྱེ་མཻད་ཀྱི་ཉམས་ཆུ་བོ་ཆེན་པོའི་རྒྱུན་ལྟར་ཆད་མེད་དུ་ངང་གིས་འབྱུང་བ་ཡིན་ནོ། དེ་ལྟར་ཚུལ་བཞིན་ཉམས་སུ་བླངས་པའི་མཐར་གཞི་འབྲས་གཉིས་མེད་ཀྱི་རིག་པར་བརྟན་པ་ཐོབ་ནས་ཀུན་བཟང་ཆོས་ཀྱི་སྐུའི་རང་ཞལ་མངོན་དུ་གྱུར་ཅིང་ནང་གསལ་གཞོན་ནུ་བུམ་སྐུར་གྲོལ་བར་ངེས་སོ།། ཅེས་པ་འདི་ཡང་རང་སློབ་དད་དམ་འཆང་བ་ཤཱཀྱའི་དགེ་བཙུན་དམ་པ་སེམས་དཔའ་ནས་འདི་ལྟར་དགོས་ཞེས་ནན་ཆེར་བསྐུལ་ངོ་མ་ལྡོག་ཙམ་དུ་བདེ་བའི་མིང་གིས་བྲིས་པའོ།། དགེའོ།། ༈ སེམས་མེད་རྒན་མོའི་ ༡༦༧༽བསམ་ཚོད་ལ་སྦྱར་ན། གཉུག་མའི་ཡེ་ཤེས་འཁྲུལ་མེད་ཞིག་མངོན་དུ་གྱུར་ནས་དེའི་ངང་ལ་ཤེས་པ་བཟོ་བཅོས་མེད་པར་ལྷན་ནེར་བཞག་ཚེ་གནས་པ་དེ་ལས་ཅུང་ཟད་འཕྲོ་བའི་རྣམ་པ་ཤར་ཡང་རང་སར་དྭངས་པ་རྒྱ་མཚོར་རླབས་ཐིམ་པ་ལྟ་བུ་དང༌། སྣང་བ་སྣ་ཚོགས་སྣང་ཡང་ཞེན་མེད་དུ་རང་གྲོལ། ཤེས་པ་དུམ་བུར་འཕྲོ་བ་ལྟར་སྣང་ཡང་ཆུ་ལ་རལ་གྲིས་བཏབ་པ་ལྟར་ཕན་གནོད་ཀྱི་ཡུལ་བྲལ། སྣང་ཙམ་ཉིད་ནས་ཆོས་ཉིད་སྟོང་པའི་དབྱིངས་ལས་མ་འདས་པ་ཆར་ཆུ་དང་འདྲེས་པ་ལྟ་བུ་དབྱེ་བསལ་མེད་ཅིང༌། མདོར་ན་གང་སྣང་གང་ཤར་ཐམས་ཅད་ག་པུར་ལ་རླུང་གིས་རྒྱས་ཐེབས་པ་ལྟ་བུར་རིག་པ་ཆོས་ཉིད་ངང་ལས་འགྱུར་བ་མེད་པ་ཁྱབ་བརྡལ་ནམ་མཁའི་འཁོར་ཡུག་བློས་བྱ་རྩོལ་ལས་བྲལ་བ་ལྟར་སྣང་བ་ལས། མཉམ་གཞག་ཅེས་པ་གདན་བཏིངས་པ་ལྟ་བུའི་ཐོག་ལ། རིག་ཐོག་ཅེས་མགྲོན་པོ་ཞིག་ཐོན་པ་ལྟ་བུ་གཟུགས་ཅན་དང༌། ཡང་རྗེས་ཐོབ་རྐུན་པོ་ལྟར་གར་སོང་རྗེས་གཅོད་བྱེད་དགོས་པའི་གཉུག་སེམས་ཞིག་ནི་བདག་གིས་ཞག་གྲངས་དུ་མར་བཙལ་ཡང་མ་རྙེད་པས།

ད་ནི་རིག་པ་ཡིད་ཀྱིས་མཐོང་བ་ཕར་ ༡༦༨༽ཞོག སྣང་ཡུལ་ཐམས་ཅད་ཀྱང་མེ་ལོང་ནང་གི་གཟུགས་བརྙན་དང་རི་མོའི་མར་མེ་ལྟ་བུར་སོང་འདུག ཧ་ཧ་ཧ། ཞེས་པའང་ཉམས་ལེན་པ་འགའ་རེས་འགྲོ་གླེང་བྱེད་པ་ཐོས་ཚེ། རང་གི་སེམས་ལ་ཡིད་དཔྱོད་ཀྱི་བྱ་ར་བྱས་ཀྱང་ཟིན་མེད་ཀྱི་རྟོག་པ་མ་ཆོད་ནས་ཡིག་རིས་སུ་བདེ་བའི་རྡོ་རྗེས་བརྫུན་ཚིག་བྲིས་པའོ། དགེའོ། ཡང་རྩོལ་བྲལ་གྱི་རིག་པ་ངོ་འཕྲོད་ཕན་ཆད་མ་བཅོས་ངང་བཞག་ཆེན་པོར་ངོ་བོས་ལམ་བྱེད་པ་ཙམ་ལས་རེས་འཇོག་གི་ལམ་ཚོལ་ཨི་དགོས། གལ་ཏེ་མཉམ་རྗེས་ཀྱི་མིང་འདོགས་དགོས་ན། མཉམ་གཞག་ནམ་མཁའ་ལྟ་བུ་ཕྱོགས་ལྷུང་དང་བྲལ་བ་སྐྱེ་འགག་བཅིང་གྲོལ་ཡོད་མེད་འགྲོ་འོང་འཁོར་འདས་སོགས་སེམས་ཀྱི་སྦུན་པ་ཙམ་ཡང་མེད་ཅིང༌། ཁྱབ་བརྡལ་སྤྲོས་པ་དང་བྲལ་བ་དག་མཉམ་ཆོས་སྐུ་ཆེན་པོར་འབྱམས་ཀླས་ཤིང༌། རྗེས་ཐོབ་ཏུ་ལྕགས་ཁམས་གསེར་འགྱུར་གྱི་རྩིས་ཐེབས་པ་ལྟར། ཚོགས་དྲུག་རང་གྲོལ་གྱི་མན་ངག་རིག་པ་ཐུག་ཕྲད་ཀྱི་གདམས་པའི་གནད་ལ་བརྟེན་ནས། ཤར་ཆ་ཐམས་ཅད་རིག་པ་རང་གི་ཆོས་ཉིད་དུ་རང་ཤར་རང་གྲོལ་བ་མ་གཏོགས། རིག་པ་ངོ་འཕྲོད་ཡོད་ཟེར་ཡང་ད་དུང་མཉམ་རྗེས་བློ་ ༡༦༩༽ཡིས་འཇོག་དགོས་པ་ནི། དཔེར་ན་མཉམ་གཞག་གི་རྟོགས་པ་སངས་རྒྱས་དང༌། རྗེས་ཐོབ་ཀྱི་རྟོགས་པ་འཁྲུལ་པར་མཐོང་ཞིང་གཉེན་པོར་ཞེན་ནས་རེ་དོགས་ཀྱི་སྒྲོག་ཏུ་བཅིང་བ་ནི། དཔེར་ན་མིག་ཡོད་ཀྱང་གཟུགས་སྣང་མ་མཐོང་ཟེར་བའི་ཕྱོགས་སུ་ངེས་པས། དེས་ན་མིག་སྐྱོན་སེལ་བ་ལ་སྨན་དཔྱད་དགོས་པ་ལྟར་གནས་ལུགས་རྫོགས་པ་ཆེན་པོའི་དགོངས་པ་ཇི་བཞིན་པ་མངོན་དུ་གྱུར་པའི་ཐབས་སེམས་དང་རིག་པའི་ཤན་འབྱེད་ཀྱི་མན་ངག་ཐུགས་སུ་ཆུད་པར་བྱས་ནས། བསྒོམ་འཛིན་གྱི་བློ་ཡི་ལྕགས་སྒྲོག་དེ་བཀྲོལ་ནས་བསྒོམ་མེད་བློ་འདས་ཡེ་གྲོལ་ཆེན་པོར་ལ་བཟླ་བ་ནི། སྐྱབས་རྗེ་གཏེར་ཆེན་ཡབ་སྲས་ཀྱི་དགོངས་པའི་ཕྱོགས་ཙམ་ཨེ་ཡིན་སྙམ། དེ་མིན་རང་རེ་རྣམས་ཀྱི་ཉམས་ལེན་ལ་དཔྱད་ན།

ཀུན་གཞི་དང་ཡིད་དྭངས་གསལ་གྱི་ཆ་ལ་ངོ་བོར་འདོད་ཅིང༌། ཡིད་ཤེས་ཀྱིས་སེམས་ཀྱི་དྭངས་ཚོལ་བ་ལ་མཉམ་གཞག་གི་རིག་པ་དང༌། ཡིད་ཤེས་ཕྲ་བས་རྟོག་པ་བཟང་ངན་ཉེ་བར་ལེན་པ་ལ་རྗེས་ཐོབ་ཀྱི་རིག་པར་རློམས་པ་ནི་ནོར་བུ་དང་མཆིང་བུ་ནོར་བའི་དཔེ་བཞིན་རང་གིས་རང་བསླུས་ནས། བདུད་མོ་སྙེམས་བྱེད་མ་དང༌། བདུད་པོ་ལག་ ༡༧༠༽རིང་གཉིས་ཀྱི་དབང་དུ་སོང་ནས་གོལ་ཤོར་གྱི་འཕྲང་ལ་ཐུག་ངེས་ཡིན་པས་ན་གཉིས་འཛིན་འཁྲུལ་པའི་བློ་ལ་མ་ཞེན་པར་བླ་མའི་མན་ངག་ཐུགས་སུ་ཆུད་པར་བྱས་ནས་ཐག་གཅིག་ཐོག་ཏུ་བཅད། ས་རང་ས་ནས་བཟུང༌། གདངས་རང་གྲོལ་དུ་སྐྱོང༌། ངང་མངོན་གྱུར་དུ་འཇོག་པ་ལས། འཕྲལ་དང་སླད་ཀྱིས་བསྒོམ་བྱ་སྒོམ་བྱེད་མི་དགོས་པ་མཁྱེན་བཞིན་དེ་གར་བློ་ཐག་ངེས་པར་ཆོད་ན་ཁྲེགས་ཆོད་ཅེས་པའི་དོན་དེ་ཡིན་པར་སྣང༌། བློ་ཚབ་ཚུབ་བཅོས་མ་བྱས་པ་ལ་ཟེར་ནི་ཨེ་ཡིན་མི་ཤེས། ཧ་ཧ་ཧ། ཅེས་བདེ་བའི་རྡོ་རྗེས་འཁྲུལ་འབྱམས་མཉམ་དག་ལས་རྗེས་ཐོབ་རྫུན་རིས་སུ་བྲིས་པའོ།། ༈ དེ་ལ་འདིར་སྔོན་གྱི་སྨོན་ལམ་དག་པས་མཚམས་སྦྱར་ནས་བླ་མ་དམ་པ་མཚན་ཉིད་དང་ལྡན་པ་མཇལ་བའི་སྐབས། བློ་རྩེ་གཅིག་གིས་དད་གུས་མོས་པ་དྲག་པོས་ཡིད་ཁྱེད་ཤེས་ཀྱི་བློ་ཁེལ་བས་གསོལ་བ་བཏབ་པ་དང༌། ཁྱད་པར་ཐུན་བཞིར་བླ་མའི་རྣལ་འབྱོར་བསྒོམས་ནས། དབང་བཞི་བླང་བའི་དམིགས་པས་རང་རྒྱུད་ལེགས་པར་སྦྱངས་ནས་རྗེས་སུ་ཐུགས་ཡིད་བསྲེ་ཞིང་རང་སེམས་དེ་ཀ་མ་བཅོས་མ་བསྒྱུར་བར་བློ་འདས་འོད་གསལ་གྱི་ངང་དེ་ཀ་ ༡༧༡༽བསྐྱངས་པས་ན་གོལ་ཤོར་ནོར་གསུམ་གྱི་འཕྲང་ཐམས་ཅད་ངང་གིས་གྲོལ་བ་ཡིན་ནོ། ཇི་ལྟར་གྲོལ་བ་ཡིན་སྙམ་ན། སེམས་ཡེ་ནས་གཞི་མེད་རྩ་བྲལ་མཐའ་བརྒྱད་སྤྲོས་བྲལ་བློ་འདས་ཡེ་སྟོང་ཆེན་པོར་ཤེས་ནས་ཐེག་པ་འོག་མ་ལྟར་ཡོད་མེད་དགག་སྒྲུབ་ཀྱི་བློ་དང་མ་བྲལ་བ་ལྟ་བུ་མ་ཡིན་པས་ནོར་པ་མེད་དོ། དོན་དམ་སྟོང་ཉིད་ཀྱི་ངོ་བོ་ཇི་བཞིན་པར་མཐོང་ནས་རིག་པ་གདོད་ནས་རྣམ་པར་དག་པ་ཀ་དག་ཕྱོགས་ཡན་ཆེན་པོའི་གནད་གོ་བས་སྟོང་པས་རྒྱས་འདེབས་ཀྱི་ལྷན་པ་མ་དགོས་པས་ཤོར་ས་མེད་དོ།

གནས་ལུགས་རང་ངོ་མཐོང་ནས་རིག་པའི་འཆར་སྒོ་འགགས་མེད་དུ་གསལ་ཞིང་འཁྲུལ་པ་དང་བྲལ་བ་རྟོག་མེད་ནམ་མཁའ་ལྟ་བུར་ཤེས་པས་ན་གོལ་ས་མེད་དོ། དེའི་ཕྱིར་ན་རང་གི་ངོ་བོ་ཇི་བཞིན་པར་ངོ་འཕྲོད་རྗེས། བཟང་ངན་གང་གིས་ཀྱང་བཅོས་བསླད་མི་བྱེད་པར་རང་བབས་སུ་བཞག་ན་གཉིས་མེད་ཡེ་ཤེས་ཆེན་པོའི་དོན་རང་ཐོག་ཏུ་མྱུར་ཏུ་ཕེབས་པ་ཡིན་ནོ། ཅེས་པ་འདིའང་དགེ་བཙུན་དམ་པ་བྷ་དྲའི་མིང་གིས་བསྐུལ་ངོ་མ་ལྡོག་ཙམ་དུ་འདུ་ཤེས་གསུམ་པ་སུ་ཁ་བཛྲ་གྱིས་རྫུན་རིས་སུ་བྲིས་པའོ།། ༡༧༢༽༈ དུས་གསུམ་སངས་རྒྱས་སྐུ་དངོས་འཆང༌། །ཆོས་རྗེ་པདྨ་ལས་འབྲེལ་ལ། །གསོལ་བ་འདེབས་སོ་ཐུགས་རྗེས་ཟུངས། །བདེ་ཆེན་འཁོར་ལོའི་རྒྱན་དུ་བཞུགས། །ཨེ་མ་གསོན་དང་སྐལ་ལྡན་བུ། །ཚེ་སྔོན་ལས་འཕྲོ་བཟང་པོའི་མཐུས། །ད་རེས་དལ་རྟེན་མི་ལུས་ཐོབ། །སྙིང་པོའི་ལྷ་ཆོས་བསྒྲུབ་ལ་རེམ། །ཚེ་འདི་རྨི་ལམ་གནས་སྐབས་ཙམ། །ཡུན་རིང་འདུག་པའི་ལོང་མེད་པས། །བློ་སྣ་མང་པོས་དོན་ཀུན་འཆོར། །ཆགས་ཞེན་འཁྲི་བ་ཆོད་ཐབས་རེམ། །འདུ་ལོང་མང་པོའི་ཁ་འཛིན་འདི། །རང་གཞན་དུག་ལྔ་འཕེལ་བའི་རྒྱུ། །མི་ངོ་ལོན་པའི་དུས་མེད་པས། །རང་དོན་ནང་ནས་མ་འཆོར་རེམ། །དག་སྣང་མེད་པའི་གནས་བསྐོར་དང༌། །ཉོན་མོངས་དབང་སོང་བྱ་བྲལ་བ། །ཀུན་གྱིས་གླེང་བརྗོད་གནས་ཡིན་པས། །ཆགས་སྡང་ཉོན་མོངས་འདུལ་ཐབས་རེམ། །སྙིགས་དུས་མི་ཡི་བསམ་སྤྱོད་ནི། །ཕར་ལ་བྱམས་ཀྱང་ཚུར་གཤེ་བས། །ཆོས་བརྒྱད་མདུན་མ་འགྲུབ་དཀའ་བས། །ལྷ་ཆོས་རྣམ་དག་བསྒྲུབ་ཐབས་རེམ། །འཁོར་བའི་ཆོས་ལ་བློ་གཏད་ཀྱང༌། །སྙིང་པོ་མེད་པ་ཆུ་ཤིང་འདྲ། །སྙོམས་ལས་ངང་དུ་མི་ཚེ་ཟད། ༡༧༣༽།ད་ནི་བློ་སྣ་མི་རིང་བར། །དབེན་རིར་སྒྲུབ་ཚུགས་ཟིན་ཐབས་རེམ། །ངར་འཛིན་ཞེན་པ་མ་ཆོད་བར། །གཏན་བདེའི་འབྲས་བུ་ཐོབ་མི་སྲིད། །དེ་ཕྱིར་རང་བྱུང་རིག་པའི་བབས། །གནས་ལུགས་ཚུལ་བཞིན་ཉམས་སུ་ལོངས། །ཡེ་གཞི་གདོད་ནས་རྣམ་པར་དག

།སྤྲོས་བྲལ་རྣམ་ཐར་གསུམ་དང་ལྡན། །སྐུ་གསུམ་མཉམ་ཉིད་རྫོགས་པའི་དབྱིངས། །རང་བྱུང་རིག་པ་དེ་གའོ། །མངོན་གྱུར་ངང་དུ་རང་བབས་ཞོག །དེ་ནི་ལྟ་བའི་གནད་གཅིག་ཡིན། །སྟོང་གསལ་འགག་མེད་རྗེན་པའི་གཤིས། །འཛིན་མེད་རང་གྲོལ་ཆེན་པོའི་ཀློང༌། །རང་སྣང་འོད་གསལ་ཕྱོགས་ལྷུང་བྲལ། །སྤང་བླང་བྱ་རྩོལ་མེད་པ་ཡི། །རང་ཤར་རང་གྲོལ་གནད་རྟོགས་པ། །འདི་ནི་སྒོམ་པའི་གནད་གཅིག་ཡིན། །རང་རིག་ཆོས་སྐུ་དྲི་མེད་ལ། །བླང་དོར་དགག་སྒྲུབ་ཡུལ་ལས་འདས། །ཡིད་དཔྱོད་བློ་ཡིས་བཅོས་མ་གཞུག །མཉམ་རྗེས་དབྱེར་མེད་འོད་གསལ་ངང༌། །རོ་གཅིག་ཆོས་དབྱིངས་བརྡལ་ཁྱབ་མཁར། །ཡེངས་འཁྲུལ་མེད་པར་ལ་བཟླའོ། །དེ་ལ་སྤྱོད་པའི་གནད་གཅིག་ཡོད། །དེ་ལྟར་གནད་གསུམ་ལྡན་པ་ཡིས། ༡༧༤༽།གསང་བ་ལས་ཀྱང་ཆེས་གསང་བ། །མྱུར་ལམ་འཕོ་ཆེན་དྭངས་མའི་དབྱིངས། །ཚེ་འདིར་མངོན་གྱུར་བསྒྲུབ་པའི་ཐབས། །སྒོ་ཡུལ་རླུང་རིག་ལ་བརྟེན་ནས། །མི་འགུལ་གསུམ་ལ་གཞི་བཅས་ཏེ། །ཉམས་ལེན་རྩེ་གཅིག་གནད་དྲིལ་ན། །སྒྲོན་མ་བཞི་ཡི་གསང་ལམ་ནས། །ཡིད་དཔྱོད་བྲལ་བའི་ཆོས་ཉིད་ཀྱི། །འོད་གསལ་སྣང་བ་མངོན་སུམ་དུ། །ཤེས་རབ་ཡེ་ཤེས་མིག་གིས་མཐོང༌། །ཕྱི་ནང་སྣོད་བཅུད་འོད་གསལ་གྱི། །སྣང་ཤེས་ཉམས་རྟོགས་གོང་འཕེལ་ཏེ། །དོན་གྱི་ཞི་གནས་བརྟན་ཐོབ་འགྱུར། །སྣོད་བཅུད་དབྱིངས་ཐིག་འོད་ལྔར་འཕོས། །གཟུང་འཛིན་བག་ཆགས་དབྱིངས་སུ་དག །རིམ་པ་སྐུ་གསུམ་དབྱིངས་སུ་བརྡལ། །སྒོ་གསུམ་རྟོགས་པ་ཚད་ལ་ཕེབས། །ཕྱི་ནང་འོད་གསལ་ཆེན་པོར་སྨིན། །སྣང་སྲིད་ཞིང་དང་སྐུ་རུ་རྫོགས། །མངོན་ཤེས་ལྔ་སོགས་རྫུ་འཕྲུལ་ལྡན། །སྐྱེ་འཇུག་གཉིས་ལ་དབང་འབྱོར་ནས། །དོན་གྱིས་འབྲས་བུའི་སངས་རྒྱས་ཐོབ། །དེའི་མཐར་ཆོས་ཉིད་འཕེལ་རྫོགས་ནས། །ཟད་པའི་ས་ལ་རབ་བརྒལ་ཏེ། །མི་འཇིགས་གདིང་བཞིའི་དོན་མངོན་བརྙེས། །རང་སྣང་ཡེ་ཤེས་རང་དབང་ཐོབ། །བློ་འདས་ཆོས་སྐུའི་གཏན་

༡༧༥༽སྲིད་ཟིན། །ཤེས་སྒྲིབ་བག་ཆགས་དབྱིངས་སུ་སངས། །འཕོ་ཆེན་དྭངས་མའི་སྐུ་རུ་སྨིན། །མ་དག་འཁྲུལ་པའི་ཆོས་རྣམས་ཀུན། །རྨི་ལམ་དབྱིངས་སུ་སད་པ་བཞིན། །ནང་དབྱིངས་གདོད་མའི་ས་རུ་གྲོལ། །ཡང་དག་རྫོགས་པའི་སངས་རྒྱས་ཐོབ། །དེ་ལྟར་ཚུལ་བཞིན་གནད་ལྡན་ན། །དོན་གཉིས་འབྲས་བུ་ཚེ་འདིར་ཐོབ་གོ་དོན་ཚིག་གི་སྙིང་པོ་འདི། །དཔེ་རུལ་ཉར་ཚགས་མི་བྱེད་པར། །མཁས་མཁས་བརྗོད་ཚིག་མི་བདེ་ཡང༌། །རང་གི་རྒྱུད་ལ་འབྱོར་ཐབས་རེམ། །སྙན་སྙན་སྡེབ་སྦྱོར་ངས་མི་ཤེས། །ཆོས་དང་མཐུན་པའི་བསླབ་བྱ་ཡིན། །བརྒྱུད་ལྡན་བླ་མའི་མན་ངག་གོ །དོན་གྱི་གནད་གཅིག་འདིར་རུ་འདུས། །ཡལ་བར་མ་དོར་ཉམས་ལེན་མཛོད། ཅེས་པ་འདི་ཡང་རང་སློབ་དམ་པ་དད་དམ་འཆང་བ་ལྷ་མིང་འཛིན་པས་དབང་མདོག་ཕྲེང་བ་བཅས་དུས་རིང་མོ་ནས་འདི་ལྟར་དགོས་ཞེས་ཡང་ཡང་བསྐུལ་ངོར་མ་ལྡོག་ཙམ་དུ་སྙོམས་ལས་ཀུ་སཱ་ལི་པ་བདེ་སྐྱོང་དབང་མོའི་ཡིད་ཀྱི་མཚོ་ལས་ཤར་བ་རྫུན་རིས་སུ་བྲིས་པའོ།། དགེའོ།། ༡༧༦༽