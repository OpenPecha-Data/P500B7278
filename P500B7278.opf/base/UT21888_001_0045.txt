༤༡༧༽ ཆོས་ཉིད་མཁའ་འགྲོའི་གསང་མཛོད་ལས༔ ཡེ་ཤེས་མཁའ་འགྲོའི་བསྐང་བ་བྱིན་རླབས་དབྱིག་ཐོབ་མོས་པའི་དོ་ཤལ་བཞུགས་སོ༔ ༤༡༨༽ ན་མོ་ཛྙཱ་ན་ཌཱ་ཀི་ཡེ༔ 

ཡེ་ཤེས་མཁའ་འགྲོའི་ལྷ་ལ་འདུད༔ རྣལ་འབྱོར་དམ་ཚིག་ལྡན་པ་ཡིསཿ རྒྱལ་ཡུམ་མཁའ་འགྲོའི་དཀྱིལ་འཁོར་དུ༔ བསྐང་བཤགས་ཟབ་མོར་བརྩོན་པའི་ཐབས༔ དགོངས་པའི་དབྱིངས་ཀྱི་བརྡ་ལས་བབས༔ དག་པ་དཀྱིལ་འཁོར་གསུམ་གྱི་ངང༔ དངོས་འབྱོར་ཡིད་སྤྲུལ་མཆོད་རྫས་བསགས༔ ནམ་མཁའ་མཛོད་དུ་བྱིན་གྱིས་བརླབས༔ ཨོཾ་ཨཱཿཧཱུྃ༔ སྣང་སྲིད་བདེ་སྐྱོང་བྷནྡྷའི་ནང༔ འདོད་ཡོན་ལོངས་སྤྱོད་བསམ་མི་ཁྱབ༔ ནམ་མཁའ་མཛོད་ཀྱི་རང་བཞིན་དུ༔ མཁའ་འགྲོ་མཉེས་པའི་རྫས་སུ་གྱུར༔ ཧཱུྃ་ཧྲཱིཿ འོག་མིན་བརྡལ་ཁྱབ་ཕོ་བྲང་ནས༔ སྐྱེ་མེད་རིག་སྟོང་མཁའ་འགྲོ་མ༔ རྡོ་རྗེ་ཕག་མོ་རྒྱལ་བའི་ཡུམ༔ ཌཱ་ཀི་ཡོངས་ཀྱི་གཙོ་མོ་ཆེ༔ བསྐང་བའི་གནས་འདིར་གཤེགས་སུ་གསོལ༔ དབུ་སྐྲ་ཟར་བུ་ཏ་ལ་ལ༔ དར་དཔྱངས་ཅོད་པཎ་ལྷབས་སེ་ལྷབ༔ རུས་རྒྱན་གཡེར་ཁ་ཁྲོ་ལོ་ལོ༔ ཞབས་གཉིས་གར་སྟབས་ཤིགས་སེ་ཤིག༔ དགྱེས་པའི་བཤུགས་གླུ་ལྷངས་སེ་ལྷང༔ རྨད་བྱུང་དཀྱིལ་འཁོར་བཀོད་རེ་ལེགས༔ རྣལ་འབྱོར་ཕོ་མོ་དམ་དང་ལྡན༔ གསང་རྫས་ཚོགས་མཆོད་ཡིད་རེ་སྤྲོ༔ རྒྱལ་ཡུམ་མཁའ་འགྲོའི་ལྷ་ཚོགས་རྣམས༔ བསྐང་བའི་གནས་འདིར་ཏིཥྛ་ལྷན༔ ཕྱི་ནང་མཆོད་པ་སྣ་ ༤༡༩༽ཚོགས་དང༔ གསང་མཆོད་རྣམ་དག་བདུད་རྩི་སྨན༔ རྒྱལ་ཡུམ་མཁའ་འགྲོའི་ཐུགས་དམ་བསྐང༔ འཁོར་བ་དབྱིངས་སྒྲོལ་རཀྟ་ཆེ༔ རྒྱལ་ཡུམ་མཁའ་འགྲོའི་ཐུགས་དམ་བསྐང༔ སྣང་སྲིད་དཔལ་ཡོན་བྷ་ལིཾ་ཏས༔ རྒྱལ་ཡུམ་མཁའ་འགྲོའི་ཐུགས་དམ་བསྐང༔ མཾ་ས་ཛ་གད་ཐོད་རྔའི་སྒྲ༔ རྐང་གླིང་སིལ་སྙན་རོལ་མོར་བཅས༔ རྒྱལ་ཡུམ་མཁའ་འགྲོའི་ཐུགས་དམ་བསྐང༔ ཉམས་ཆག་སྒྲིབ་པ་ཀུན་དག་ནས༔ ཚངས་པར་སྩོལ་ལ་བདག་ཅག་གི༔ བདེ་སྟོང་ཡེ་ཤེས་བསྐྱེད་དུ་གསོལ༔ སྣང་སྲིད་བརྡ་ཆོས་ཤར་བ་དང༔ ལྷན་སྐྱེས་ཡེ་ཤེས་རང་དབང་འབྱོར༔ རླུང་སེམས་དབྱེར་མེད་དབུ་མར་ཐིམ༔ ཁ་སྦྱོར་བདུན་ལྡན་ཡེ་སངས་རྒྱས༔ གཞོན་ནུ་བུམ་སྐུར་འགྲུབ་པར་ཤོག༔ ཧཱུྃ་ཧྲཱིཿ རང་བཞིན་རྣམ་དག་ལྷུན་གྲུབ་ཕོ་བྲང་ནས༔ ཡེ་ཤེས་དབྱིངས་སྤྱོད་མཁའ་འགྲོ་བྱེ་བ་འབུམ༔

དཀྱིལ་དང་འཁོར་གྱི་རྣམ་པར་ཤར་བ་ཀུན༔ བསྐང་བའི་གནས་འདིར་གཤེགས་སུ་གསོལ༔ དབུ་སྐྲ་ཟར་བུ་ཏ་ལ་ལ༔ ནས༔ གཞོན་ནུ་བུམ་སྐུར་འགྲུབ་པར་ཤོག༔ ཞེས་པའི་བར༔ ཧཱུྃ་ཧྲཱིཿ གདངས་སྣང་མ་འགགས་འོད་ལྔའི་ཕོ་བྲང་ནས༔ རྡོ་རྗེ་རིན་ཆེན་པདྨ་མཁའ་འགྲོ་དང༔ ལས་ཀྱི་མཁའ་འགྲོ་སངས་རྒྱས་མཁའ་འགྲོ་མ༔ ཡེ་ཤེས་སྒྱུ་མའི་གར་སྒྱུར་བདེ་སྐྱེད་ཡུམ༔ གནས་ ༤༢༠༽སྐྱེས་ཞིང་སྐྱེས་སྔགས་སྐྱེས་མཛའ་ན་མོ༔ བཅུ་དྲུག་དགའ་སྟེར་མཆོག་གི་ཕོ་ཉ་བཅས༔ མཁའ་འགྲོ་ཤུགས་འགྲོ་མ་ཚོགས་རྒྱ་མཚོའི་ཚོགས༔ བསྐང་བའི་གནས༴ ནས༔ འགྲུབ་པར་ཤོག༔ ཞེས་པའི་བར༔ ཧཱུྃ་ཧྲཱིཿ མ་བརྩིགས་རང་བྱུང་དུར་ཁྲོད་ཆེན་པོ་ནས༔ མ་ངེས་གནས་ཡུལ་སྐྱོང་ཞིང་གསང་སྔགས་བདག༔ འབུམ་ཕྲག་དྲུག་ཅུའི་བཀའ་ཡི་སྲུང་མ་ཆེ༔ མ་མོ་ཨེ་ཀ་ཛཱ་ཊི་འཁོར་དང་བཅས༔ དཔལ་ལྡན་ལྷ་མོ་རེ་ཏི་དམག་ཟོར་མ༔ ཚེ་རིང་མཆེད་ལྔ་བསྟན་མ་བཅུ་གཉིས་སོགས༔ གསང་སྔགས་བཀའ་ཡི་སྲུང་མ་ཐམས་ཅད་ལ༔ ཕྱི་ནང་གསང་བའི་མཆོད་པ་སྣ་ཚོགས་དང༔ མཱཾ་ས་ཛ་གད་རྐང་གླིང་ཐོད་རྔའི་སྒྲ༔ རོལ་མོ་དབྱངས་སྙན་ཐུགས་མཐུན་མཆོད་པའི་ཚོགས༔ དབྱིངས་ཀྱི་རྗེ་མོ་འཁོར་བཅས་ཐུགས་དམ་བསྐང༔ མ་མོ་འཁོར་དང་བཅས་པའྀ་ཐུགས་དམ་བསྐང༔ བཀའ་སྲུང་གཏེར་བདག་རྣམས་ཀྱི་ཐུགས་དམ་བསྐང༔ ཐུགས་དམ་བསྐངས་ལ་ཉམས་ཆག་དག་པར་མཛོད༔ ཚངས་པར་སྩོལ་ལ་བདག་ཅག་གི༔ བདེ་སྟོང་ཡེ་ཤེས་བསྐྱེད་དུ་གསོལ༔ སྣང་སྲིད་བརྡ་ཆོས་ཤར་བ་དང༔ ལྷན་སྐྱེས་ཡེ་ཤེས་རང་དབང་འབྱོར༔ རླུང་སེམས་དབྱེར་མེད་དབུ་མར་ཐིམ༔ ཁ་སྦྱོར་བདུན་ལྡན་ཡེ་སངས་རྒྱས༔ གཞོན་ནུ་བུམ་སྐུ་འགྲུབ་པར་ཤོག༔ བཤགས་པ་ནི༔ ༤༢༡༽ཧོཿ ཡེ་ཤེས་མཁའ་འགྲོའི་ལྷ་ཚོགས་མ་ལུས་དགོངས༔ བདག་ཅག་གསང་སྔགས་དཀྱིལ་འཁོར་ལ་ཞུགས་ནས༔ མ་རིག་དབང་གིས་བསྐྱེད་བཟླས་གཡེལ་བ་དང༔ སྒོ་གསུམ་བག་མེད་ལས་བསགས་ཐམས་ཅད་ཀུན༔ འདོད་ཡོན་ཚོགས་ཀྱི་མཆོད་པས་བསྐང་ཞིང་བཤགས༔ ལེ་ལོ་སྙོམས་ལས་གཉིད་ཀྱི་དབང་གྱུར་པས༔ ལོག་རྟོག་ཉོན་མོངས་རང་གར་སྤྱད་པ་ཡིས༔

སོ་བྱང་སྔགས་ཀྱི་དམ་ཚིག་ཉམས་པ་རྣམས༔ འདོད་ཡོན་ཚོགས༴ འཛིན་མེད་རང་གྲོལ་ཆེན་པོའི་དོན་མ་རྟོགས༔ ཡེ་ཤེས་མཁའ་འགྲོའི་ཐུགས་དང་འགལ་བ་གང༔ འདོད་ཡོན་ཚོགས༴ རིག་པ་ཀ་དག་རྩ་བྲལ་གཉུག་མ་ཆེཿ མཐའ་བརྒྱད་སྤྲོས་བྲལ་ཟང་ཐལ་ཕྱོགས་ལྷུང་བྲལ༔ སྐྱེ་འགག་གནས་བྲལ་ཡེ་ཤེས་ཆེན་པོ་ལ༔ ཕྱོགས་རིས་གུད་དུ་བཅད་ནས་འཁྲུལ་པར་འཁྱམས༔ ཡེ་ཤེས་མཁའ་འགྲོའི༴ འདོད་ཡོན༴ འཁྲུལ་བྲལ་ཡེ་ཤེས་ཆེན་པོའི་རང་མདངས་ལ༔ རྟོག་ཚོགས་རང་གྲོལ་འཁོར་འདས་རྒྱན་དུ་ཤར༔ སྤང་བླང་གཉིས་མེད་མཉམ་ཉིད་ཆོས་དབྱིངས་ལ༔ མ་རིག་དབང་གིས་བཟང་ངན་རེ་དོགས་ཞུགས༔ ཡེ་ཤེས་མཁའ་འགྲོའི༴ འདོད་ཡོན༴ སྣང་སྲིད་ཡེ་དག་ཆོས་སྐུའི་རོལ་པ་ལ༔ མ་འགགས་རོལ་རྩལ་ལྷུན་གྲུབ་ལོངས་སྤྱོད་རྫོགས༔ ཐུགས་རྗེ་ཀུན་ཁྱབ་རང་གྲོལ་སྤྲུལ་པའི་སྐུ༔ ༤༢༢༽སྐུ་གསུམ་དབྱེར་མེད་རང་རིག་གཞི་ལ་རྫོགས༔ སྟོང་དབྱིངས་རིག་སྟོང་མཁའ་འགྲོའི་དཀྱིལ་འཁོར་ལ༔ ཐ་དད་མེད་པ་འོད་གསལ་ཆེན་པོའི་ཀློང༔ དུ་མ་རོ་གཅིག་མཉམ་ཉིད་ལྟ་བའི་ངང༔ བསྐང་དང་བཤགས་བྱ་དམིགས་མེད་ཡུལ་ལས་འདས༔ རང་གྲོལ་བདེ་བ་ཆེན་པོའི་ཀློང་དུ་གྲོལ༔ བཤགས་བྱ་བཤགས་བྱེད་བྲལ་བའི་ཀློང་དུ་ཨཱཿ ཨོཾ་ས་མ་ཡ༔ ཨཱཿས་མ་ཡ༔ ཧཱུྃ་ས་མ་ཡ༔ ཨོཾ་ཛྙཱ་ན་ཌཱ་ཀི་ནི་བཛྲ་སཏྭ་ས་མ་ཡཿ སོགས༔ ཨཱཿ ལན་གསུམ་བརྗོད༔ ཉམས་ཆག་ཉེས་ལྟུང་མ་ལུས་དག༔ དངོས་གྲུབ་ཐོབ་ནས་དོན་གཉིས་འགྲུབ༔ མཁའ་འགྲོའི་ཚོགས་གྲལ་འཁོད་ནས་ཀྱང༔ འོག་མིན་ཞིང་ལ་བགྲོད་པར་ངེས༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་ལ་འདི་མ་འཕྲད༔ རྟོག་གེ་མཁན་ལ་གུ་ཧྱ་རྒྱཿ དྲེགས་པ་རྣམ་གསུམ་གཉེར་གྱིས་ཤིག༔ དམ་ཉམས་ལག་ཏུ་མ་ཤོར་བར༔ ཐུབ་པར་སྲུངས་ཤིག་ས་མ་ཡ༔ གསང་རྒྱ༔ ཟབ་རྒྱ༔ གཉན་རྒྱ༔ (Dakini secret letter here) ཌཱཀྐིའི་རྒྱ༔ ༔ ཅེས་ཡེ་ཤེས་མཁའ་འགྲོའི་བསྐང་བ་མོས་པའི་དོ་ཤལ་འདིའང་ཆོས་ཀྱི་བདག་པོ་ཏྲི་ཡ་ཀིརྟི་པྲཛྙཱ་པྲ་ཝ་སོགས་དང་པདྨ་ཀུན་བཟང་སྣང་མཛད་བཅས་ཀྱིས་རིན་ཆེན་གཉིས་པའི་མཎྜལ་བཅས་བསྐུལ་ངོར་ཆོས་ཉིད་དགོངས་པའི་ཀློང་ནས་མདོ་མེད་སྤྲང་མོ་དུད་འགྲོ་ལྟ་བུའི་འདུ་ཤེས་གསུམ་པ་སུ་ཁ་བཛྲ་གྱིས་བརྫུན་སྣང་རི་མོར་བྲིས་པའོ།

། མངྒ་ལམ།།