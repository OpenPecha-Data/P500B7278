༣༥༽ 

དག་སྣང་ལས་ཟབ་གཏེར་ཆོས་སྒོ་འབྱེད་པའི་གསོལ་འདེབས་ཐུགས་དམ་གནད་བསྐུལ་བཞུགས་སོ༔ དགོངས་ཤིག་སྐྱབས་གནས་མཁའ་འགྲོའི་ཚོགས༔ གསོན་ཅིག་མ་གཅིག་མཚོ་རྒྱལ་མ༔ མགོན་མེད་བདག་ལ་ཐུགས་རྗེས་གཟིགས༔ དུས་ངན་སྙིགས་མའི་ཡང་མཐའ་འདིར༔ ཆོས་སྒྲུབ་བུ་དམན་རྒྱལ་བསྟན་ཉམས༔ འགྲོ་ཀུན་ལོག་ལམ་བདུད་ཀྱིས་བསླུས༔ གསང་སྔགས་ཆོས་ལ་སྐུར་པ་བཏབ༔ ལོག་ལྟའི་འདམ་ཚུད་མི་དགེ་བསགས༔ པད་འབྱུང་སྤྲུལ་པས་གདུལ་དཀའ་འབྱུང༔ འགྲོ་བའི་ལོག་སྒྲུབ་དབང་གིས་ནི༔ ཟབ་གཏེར་སྒོ་འབྱེད་གསང་བའི་གྲོགས༔ གཞན་གྱི་དབང་དུ་འགྱུར་སྲིད་པས༔ མ་རྣམས་ཐུགས་དམ་དབྱིངས་ནས་བཞེངས༔ ཐུགས་རྗེ་མཐུ་དཔུང་རབ་བསྐྱེད་ནས༔ ཚེ་རབས་གཏན་གྱི་གསང་བའི་གྲོགས༔ རྟེན་འབྲེལ་ལེགས་བསྒྲིགས་བདག་ལ་དབང༔ སྔོན་གྱི་སྨོན་ལམ་མཐུ་སྟོབས་ཀྱིས༔ ཁབ་ལེན་རྡོ་ཡིས་ལྕགས་བླང་བཞིན༔ བློ་ཡིད་སེམས་གསུམ་དབང་དུ་བསྡུས༔ འབྲལ་མི་ཕོད་པའི་དད་པ་ཡིས༔ གསང་སྔགས་རིམ་བཞིན་ཉམས་སུ་བླང༔ ༣༦༽གུ་རུ་པད་འབྱུང་ཡབ་ཡུམ་གྱིས༔ གསང་གསུམ་བྱིན་རླབས་བདག་སྨིན་མཛོད༔ རིམ་གཉིས་མཐར་ཕྱིན་བསྟན་འགྲོའི་དོན༔ གསང་མཛོད་ཟབ་མོའི་གཏད་རྒྱ་ཁྲོལ༔ ཟབ་གསང་ཆོས་ཀྱི་བསྟན་པ་རྒྱས༔ ཐབས་ཤེས་མཛད་པ་ཕྲིན་ལས་ཀུན༔ ཡིད་བཞིན་ནོར་བུ་མཚོ་རྒྱལ་གྱི༔ ཐུགས་བཞེད་ཡོངས་སུ་འགྲུབ་པར་ཤོག༔ པདྨ་ཐོད་ཕྲེང་བཀའ་དམ་བཞིན༔ གནས་པའི་ཆོས་སྐྱོང་གཏེར་བདག་རྣམས༔ བདག་དབང་ཟབ་གཏེར་གནས་གང་ཡོད༔ དུས་བབས་རྟེན་འབྲེལ་མི་འཛོལ་བར༔ བདག་གིས་ཕྲིན་ལས་བཅོལ་བཞིན་སྒྲུབས༔ བར་ཆད་བདུད་དཔུང་ཚར་བཅད་ནས༔ ག་གའི་གདུལ་བྱའི་ཞིང་དུ་གྱུར༔ མདོར་ན་ཆོས་དང་གྲོགས་ཡོ་བྱད༔ ཆོས་འཛིན་སྐྱེས་བུ་ལ་སོགས་པ༔ པད་འབྱུང་ཡབ་ཡུམ་བཀའ་བསྒོས་བཞིན༔ བདུད་ཀྱི་དབང་དུ་མི་འགྲོ་ཞིང༔ མཁའ་འགྲོ་ཆོས་སྐྱོང་མཐུ་སྟོབས་ཀྱིས༔ རྟེན་འབྲེལ་ཡོངས་སུ་འགྲུབ་གྱུར་ཅིག༔ ༣༧༽ ས་མ་ཡ༔ རྒྱ་རྒྱ་རྒྱ༔ ཅེས་པའང་རང་ལོ་ཉེར་ལྔའི་དུས་མཁའ་འགྲོའི་འདུ་ཚོགས་ཀྱི་སྐབས་ཨ་མ་མཚོ་རྒྱལ་གྱིས་བདག་ལ་ཁྱོད་མཁའ་འགྲོའི་ཕོ་ཉ་ཡིན་པས་ཕྱིར་ལོག་དང་བསྟན་འགྲོའི་དོན་འོང་གསུངས་ནས་ཆང་ཐོད་པ་གང་གནང་ནས་ཕྱག་གཡས་བདག་གི་མགོར་བཞག་ནས་ཆོས་དང་དམ་ཚིག་གི་ཞལ་ཏ་མང་དུ་མཛད༔

བདག་གིས་ཀྱང་གང་དྲན་སྙན་གསན་འདོད་དོན་དུ་གསོལ་བ་འདི་འདྲ་བ་ཞིག་བཏབ་ནས་བདག་དང་བདག་ལྟ་བུ་མ་གཏོགས་གཞན་སུ་གཅིག་ལ་དགོས་པ་མེད་སྙམ་ནས་གསང་རྒྱ་དམ་པོ་བྱས་ཡོད་སྐབས་གསང་གྲོགས་ལས་འབྲེལ་རྩལ་གྱི་བཀའ་བཙན་ལྡོག་ཏུ་མ་སྤོབས་པར་བསྡུས་ཙམ་བྲིས་པའོ།། ཤེས་རབ་ཀྱིས་ཐབས་ལ་ཕུལ་བ་དགེ ཀ་དག་སྤྲོས་པ་བྲལ་བ་ཡ༔ ལྷུན་གྲུབ་ཡེ་ཤེས་མ་འགགས་པ༔ ཐུགས་རྗེ་རང་གསལ་མཚོ་རྒྱལ་མར༔ གསོལ་བ་འདེབས་སོ་བྱིན་གྱིས་རློབས༔ ཤེས་རབ་ཡེ་ཤེས་དངོས་གྲུབ་སྩོལ༔ ཨོཾ་ཨཱཿཧཱུྃ་པདྨ་ཛྙཱ་ན་ཌཱ་ཀི་ནི་སཱ་ར་ཛ་ཡ་པྲཛྙཱ་སརྦ་སིདྡྷི་ཕ་ལ་ཧཱུྃ༔ སུ་ཁ་བཛྲ་གྱིས་སོ།། ༣༨༽