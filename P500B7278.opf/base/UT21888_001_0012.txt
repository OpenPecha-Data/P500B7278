༡༥༡༽ ཟབ་གཏེར་དབང་གི་ལྷན་ཐབས་དབང་བཞིའི་ཆུ་རྒྱུན་བཞུགས་སོ། ༡༥༢༽ ན་མོ་གུ་རུ་པདྨ་ཀཱ་ར་ཡེ། བདེ་ཆེན་དབྱིངས་ལ་དུས་གསུམ་འཕོ་འགྱུར་བྲལ། །ཟབ་གསལ་གཉིས་མེད་ཡེ་ཤེས་རྡོ་རྗེའི་ཐུགས། །ལྷན་སྐྱེས་ཡེ་ཤེས་རྣལ་འབྱོར་ཝཱ་ར་ཧི། །དབྱེར་མེད་རང་རིག་བླ་མར་ཕྱག་བགྱིའོ། །གང་གི་ཟབ་གཏེར་བདུད་རྩིའི་རྒྱ་མཚོ་ལས། །སྨིན་བྱེད་དབང་ཆུས་བརྒྱུད་འཛིན་རྗེས་བཟུང་ཕྱིར། །ལྷན་ཐབས་དབང་བཞིའི་ཆུ་རྒྱུན་འབྲི་བ་ལ། །ཆོས་བདག་དཔའ་བོ་མཁའ་འགྲོས་གནང་བསྩོལ། དེ་ལ་འདིར་རྒྱལ་ཡུམ་རྡོ་རྗེ་རྣལ་འབྱོར་མ་མི་མོའི་གཟུགས་སུ་བཞེངས་ནས་འགྲོ་བ་རྗེས་སུ་འཛིན་པའི་ཐབས་ཚུལ་དུ་མའི་མཛད་ཕྲིན་བཟང་པོའི་སྒོ་འཕར་བགྲང་ཡས་སུ་སྟོན་པ་གང་གི་གཏེར་བྱོན་རྩ་གསུམ་སྒྲུབ་པ་སྤྱི་ལ་མཁོ་བའི་དབང་གི་ལྷན་ཐབས་ཉུང་གསལ་དུ་འགོད་པ་ལ། དང་པོ་སློབ་མ་རྣམས་གྲལ་དུ་འཁོད་མཐར་ཁྲུས་བུམ་ཐོགས་ལ། ཧཱུྃ་ཧྲཱིཿ བདེ་གཤེགས་རྒྱལ་བ་རྣམས་ཀྱི༴ སོགས། དག་གྱུར་ཅིག༔ ཨོཾ་བཛྲ་སཏྭ༴ སོགས། སྐལ་ལྡན་གྱི་སློབ་མ་རྣམས་ཀྱི་རྒྱུད་ལ་ཡོད་པའི་ཚེ་རབས་འཁོར་བ་ཐོག་མ་མེད་པ་ནས་བསགས་པའི་ལས་དང་ཉོན་མོངས་པའི་རྟོག་སྒྲིབ་བག་ཆགས་ངན་པ་ཐམས་ཅད་སརྦ་པཱ་པཾ་ད་ཧ་ན་ཤཱནྟིཾ་ཀུ་རུ་ཡེ་སྭཱ་ཧཱ༔ དེ་ནས་མཚམས་ལྷ་བསྐྱེད་པ་ནི། ཨོཾ་བཛྲ་ཀྲོ་ཏ་ཧྱ་གྲཱི་ཝ༴ སོགས། རང་ཉིད་སྐད་ཅིག་ ༡༥༣༽ གིས་གཉུག་མའི་ལྷ་མཆོག་དཔལ་རྟ་མགྲིན་སྐུ་མདོག་དམར་པོ་ཞལ་གཅིག་ཕྱག་གཉིས་གཡས་ལྕགས་ཀྱུ་དང་གཡོན་ཞགས་པ་འཛིན་པ༔ ཞབས་གཉིས་གྱད་ཀྱི་འདོར་སྟབས་སུ་བཞུགས་ཤིང་དུར་ཁྲོད་ཀྱི་ཆས་ཐམས་ཅད་རྫོགས་ཤིང་ཡེ་ཤེས་ཀྱི་མེ་འབར་བའི་ཀློང་ན་བཞུགས་པའི་སྤྱི་བོར་རྟ་མགོ་ལྗང་ཞུར་རྟ་སྐད་འཚེར་བས་ཁམས་གསུམ་དབང་དུ་སྡུད་ཅིང་སྲིད་གསུམ་ཟིལ་གྱིས་གནོན་པར་བསྐྱེད་དོ༔ ཧཱུྃ་ཧྲཱིཿ ཕྱོགས་བཞི་མཚམས་བཞི་སྟེང་འོག་ཐམས་ཅད་དང༔ ས་འོག་ས་སྟེང་ས་བླར་རྒྱུ་བ་ཡི༔ བགེགས་དང་ལོག་འདྲེན་ལན་ཆགས་འབྱུང་པོའི་ཚོགས༔

དབང་ཆེན་ཁྲོ་རྒྱལ་འབར་བའི་བཀའ་བྱུང་གིས༔ སྐད་ཅིག་ཡུད་ཙམ་གཅིག་གིས་འདིར་འདུས་ཤིག༔ བདག་གིས་བསྒོ་བའི་བཀའ་ལ་ཉན་པར་གྱིས༔ ཨོཾ་བཛྲ་ཊཱ་ཀི་ར་ཛ་ཧཱུྃ་ཛཿ ཛཿཧཱུྃ་བྃ་ཧོཿ བཛྲ་ཨཾ་ཀུ་ཤ་ཛཿ བགེགས་དང་ལོག་འདྲེན་འབྱུང་པོ་ཐམས་ཅད་འདུས་པར་བསམ༔ དེ་ནས་བགེགས་གཏོར་བྱིན་གྱིས་བརླབ་པ་ནི། ཨོཾ་བཛྲ་ཡཀྵ་ཧཱུྃ༔ ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་བྷཉྫ་ར་ཎ་ཧཱུྃ་ཕཊ༔ ༡༥༤༽ ཨོཾ་སྭ་བྷཱ་ཝ༴ སོགས། སྟོང་པ་ཉིད་དུ་གྱུར། སྟོང་པའི་ངང་ལས་ཏྲཱྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་འདོད་པའི་ཡོན་ཏན་ལྔ་དང་ལྡན་པ་མི་ཟད་པ་རྒྱན་གྱི་འཁོར་ལོ་ནམ་མཁའི་མཐའ་ཀླས་པར་གྱུར། འབྲུ་གསུམ་གྱིས་བརླབ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སཾ་བྷ་ར་སཾ་བྷ་ར་ཧཱུྃ༔ ལན་གསུམ་གྱིས་བསྔོ། བགེགས་མགྲོན་ཐམས་ཅད་རང་རང་གི་ཡིད་སྤྱོད་དང་མཐུན་པའི་འདོད་ཡོན་མི་ཟད་པ་རྒྱན་གྱི་འཁོར་ལོར་གྱུར། རང་གཞུང་གི་བགེགས་བསྐྲད་བྱ། མཇུག་ཏུ་བདེན་བརྗོད་ནི། ན་མོ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ༴ ཆོས་ཀྱི་བཀའ༴ དགེ་འདུན་གྱི་བཀའ༴ གསང་སྔགས་རིག་སྔགས་གཟུངས་སྔགས་ཕྱག་རྒྱ་ཏིང་ངེ་འཛིན་གྱི་བཀའ་བདེན་པ་དང༌། ལྷ་ལས་ཁྱད་པར་དུ་ཆེ་པའི་ལྷ་ཚོགས་སྤྲུལ་པ་ཡང་སྤྲུལ་ཕྱག་བརྙན་དང་བཅས་པ་རྣམས་ཀྱི་བཀའ༴ དོན་དམ་ཆོས་ཉིད་ངོ་བོ་གདོད་ནས་དག་ཅིང་ཆོས་ཅན་རྟེན་འབྲེལ་བསླུ་བ་མེད་པ་རྒྱུ་འབྲས་ཟབ་མོའི་བདེན་པའི་མཐུས་དེང་འདིར་རྡོ་རྗེའི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་ ༡༥༥༽བགྱི་བ་ལ་བར་དུ་གཅོད་པར་བྱེད་པའི་གདོན་གྱི་རིགས་སུ་གྱུར་པ་གང་དག་ཅི་ཡོད་པ་ཐམས་ཅད་ལན་ཆགས་བགེགས་ཀྱི་གཏོར་མ་འདིས་ཚིམས་པར་གྱིས་ལ་སོ་སོ་རང་རང་གི་གནས་སུ་ཕྱིར་དེངས་ཤིག གང་དག་མི་འགྲོ་ཞིང་འདུག་པར་གྱུར་པ་ཐམས་ཅད་བདག་སོགས་ཁྲོ་རྒྱལ་འབར་བའི་ཚོགས་རབ་ཏུ་ཁྲོས་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱ་ལུས་དུམ་བུ་སྟོང་དུ་བརླག་པར་འགྱུར་བ་གདོན་མི་ཟ་བས།

དེ་བས་ན་རང་རང་གི་གནས་སུ་ཕྱིར་དེངས་ཤིག ཧཱུྃ་ཧཱུྃ་ཨུ་ཙ་ཏ་ཡ་ཕཊ། རྩ་སྔགས་དང་ཧཱུྃ་བཞིའི་སྔགས་ཀྱིས་བསྐྲད། དེ་ནས་སྲུང་གུར་སྒོམ་པ་ནི། རང་གཞུང་མཐར། བཛྲ་རཀྵ་རཀྵ་བྷྲུྃ། ཞེས་བརྗོད་པས་ཕྱོགས་མཚམས་སྟེང་འོག་ཐམས་ཅད་ཡེ་ཤེས་ཀྱི་སྲུང་བའི་གུར་ཁང་ཆེན་པོ་རབ་ཏུ་འབར་ཞིང་འཁྲིགས་པས་གདོན་བགེགས་གང་གིས་ཀྱང་གླགས་མི་རྙེད་པར་གྱུར། བཛྲ་རཀྵ་རཀྵ་བྷྲཱུྃ༔ དེ་ནས་ལོ་རྒྱུས་ནི། འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སྙིགས་དུས་ཀྱི་ཚེ་ཐུང་གཅིག་པོ་འདི་ཉིད་ལ་རྒྱལ་བ་ཀུན་གྱི་མེས་པོ་ཀུན་བཟང་གདོད་མའི་མགོན་པོའི་གོ་འཕང་མྱུར་བར་ཅི་ནས་ཀྱང་འཐོབ་པར་ ༡༥༦༽བྱ། དེའི་ཆེད་དུ་གྲོལ་བྱེད་ཀྱི་གདམས་པ་གསང་སྔགས་ཀྱི་བསྐྱེད་རྫོགས་ཉམས་སུ་ལེན། དེའི་སྨིན་བྱེད་དུ་དབང་བསྐུར་ཟབ་མོ་ཞུའོ་སྙམ་དུ་སེམས་བསྐྱེད་རྣམ་པར་དག་པའི་སྒོ་ནས་གསན་འཚལ། གང་གསན་པར་བྱ་བའི་ཆོས་ཀྱི་རིམ་པའང༌། སྤྱིར་ན་རྒྱལ་བ་རྫོགས་པའི་སངས་རྒྱས་ཀྱིས་གདུལ་བྱའི་ཁམས་དང་དབང་པོའི་རིམ་པ་དང་མཐུན་པར་དམ་པའི་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་ཞིག་བཀའ་སྩལ་པ། སྒྲ་ཐལ་འགྱུར་ལས། གསུངས་ཚུལ་དགོངས་པ་གསུམ་དང་བཅས། །གཉེན་པོ་བསྡུ་དང་དབང་པོའི་དོན། །ཅེས་དང༌། ཨ་ཏི་བཀོད་པ་ཆེན་པོ་ལས། བསྟན་པའི་ལུང་ནི་རྣམ་པར་གསུམ། ཇི་ལྟར་སྐས་ཀྱི་ཐེམ་པ་བཞིན། །དབང་པོའི་དོན་དུ་བསྟན་པ་དང༌། །འོ་མ་ལས་ནི་མར་བཞིན་དུ། །སྙིང་པོའི་དོན་དུ་བསྟན་པ་དང༌། །ཚད་པའི་ནད་ལ་ག་པུར་བཞིན། །གཉེན་པོའི་དོན་དུ་བསྟན་པའོ། །ཞེས་གདུལ་བྱའི་ཁམས་དང་དབང་པོའི་རིམ་པ་དང་མཐུན་པར་ལམ་ལ་བཀྲི་བའི་དབང་དུ་བྱས་ན་ཐེག་པ་རིམ་དགུའི་ཉམས་ལེན་དང༌། དེ་དག་གི་སྙིང་པོ་བསྡུ་བའི་དབང་དུ་བྱས་ན་གསང་སྔགས་བླ་ན་མེད་པའི་ཐེག་པའི་རྣམ་གཞག་སྟོན་པ་དང༌། ༡༥༧༽ གདུལ་བྱའི་རྒྱུད་ཀྱི་ཉོན་མོངས་པ་འདུལ་བྱེད་ཀྱི་གཉེན་པོའི་དབང་དུ་བྱས་ན་ཆོས་ཕུང་བརྒྱད་ཁྲི་བཞི་སྟོང་རྣམས་སུ་ཡོད་པའི་བརྗོད་བྱའི་དོན་མདོར་བསྡུ་ན།

ཀུན་བྱེད་ལས། ཐེག་པ་རྣམ་པ་གཉིས་ཡིན་ཏེ། །མཚན་ཉིད་རྒྱུ་ཡི་ཐེག་པ་དང༌། །འབྲས་བུ་སྔགས་ཀྱི་ཐེག་པའོ། །ཞེས་གསུངས་པ་ལྟར་རྒྱུ་འབྲས་ཀྱི་ཐེག་པ་གཉིས་སུ་འདུ་བ་ཡིན། །དེ་ལ་གསང་སྔགས་རྡོ་རྗེ་ཐེག་པར་ཞུགས་པ་ལ་ནི་འཇུག་སྒོ་དབང་གིས་བྱེད་དགོས་ཏེ། གསང་བ་རྙིང་པོ་ལས། སློབ་དཔོན་མཉེས་པར་མ་བྱས་ཤིང༌། །དབང་རྣམས་ཐོབ་པར་མ་བྱས་ན། ཉན་པ་ལ་སོགས་བརྩོན་པ་རྣམས། །འབྲས་བུ་མེད་ཅིང་བརླག་པར་འགྱུར། །ཞེས་དང༌། ཕྱག་ཆེན་ཐིག་ལེ་ལས། དང་པོ་རེ་ཞིག་གང་ཚེ་སློབ། །ལན་གཅིག་དབང་རྣམས་ཀྱིས་ནི་བསྐུར། །དེ་ཚེ་གསང་ཆེན་བཤད་པ་ཡིས། །ངེས་པར་སྣོད་དུ་རུང་བའོ། །ཞེས་གསུངས་པས་སོ། དེ་ཡང་རྒྱུད་ཉི་ཟླ་ཁ་སྦྱོར་ལས། ལོ་རྒྱུས་དོན་གྱིས་མ་བཤད་ན། །གསང་ཆེན་ངེས་པའི་བཀའ་འདི་ལ། །ཡིད་མི་ཆེས་པའི་སྐྱོན་དུ་འགྱུར། །ཞེས་ཆོས་ཀྱི་ཆེ་བ་དང་བརྒྱུད་པའི་ལོ་རྒྱུས་ ༡༥༨༽ལེགས་པར་མ་བཤད་ན་ཡིད་ཆེས་མི་སྐྱེ། དེ་མ་སྐྱེས་ན་དབང་གི་སྣོད་དུ་མི་རུང་བས་ཡིད་ཆེས་ཀྱི་དད་པ་བསྐྱེད་པའི་ཕྱིར་ཚུལ་དེ་མདོ་ཙམ་བརྗོད་ན། སྤྱིར་ན་གསང་སྔགས་ལྷའི་སྒྲུབས་ཐབས་དེ་ལ་རིང་བརྒྱུད་བཀའ་མ་དང༌། ཉེ་བརྒྱུད་གཏེར་མ་གཉིས་སུ་ཡོད། གཏེར་མ་དེ་ལ་སྔོན་བྱུང་རྒྱ་གར་དུ་གྲགས་པའི་གཏེར་མ་དང༌། ཕྱིས་བྱུང་བོད་དུ་གྲགས་པའི་གཏེར་མ་གཉིས་ལས། འདིར་ཕྱི་མའི་དབང་དུ་བྱས་ན། དཔལ་མཆོག་གི་རྒྱུད་ལ། རྒྱུད་དང་རྒྱུད་ཀྱི་རྒྱལ་པོ་གང༌། །ཕྱག་ན་རྡོ་རྗེ་ཁྱོད་ཉིད་ཀྱིས། གཏེར་ནས་གཏེར་དུ་ཕྱུངས་ཏེ་བསྩལ། ཅེས་དང༌། རྒྱལ་དབང་པདྨ་ཀཱ་རས། ཤིན་ཏུ་ཟབ་པའི་མཐར་ཐུག་སྙིང་པོ་རྣམས༔ སྤྱིར་ཡང་བོད་རྣམས་གསར་ངས་ཆེ་བ་དང༔ སྙིགས་མའི་འགྲོ་ལ་ལྷག་པར་ཐུགས་བརྩེའི་ཕྱིར༔ མཐའ་དབུས་ཐམས་ཅད་གཏེར་གྱིས་བཀང་ནས་བཞག༔ ལས་ཅན་བུ་དང་འཕྲད་པའི་སྨོན་ལམ་བཏབ༔ ཅེས་པ་ལྟར་ཆོས་ལ་དབང་ཟ་བའི་སྐྱེ་བོ་དག་གིས་རང་བཟོས་བསླད་ཅིང་ཆོས་དང་གདམས་པ་ཚོང་དུས་ཀྱི་འོ་མ་ལྟར་འཆལ་གྱི་དོགས་པས།

གནས་དུས་ཁ་ཅིག་གི་ཚེ་སྟོན་ཡུལ་སྣོད་རུང་གི་ ༡༥༩༽ གདུལ་བྱ་མེད་ལ། ཕྱི་མའི་ཚེ་འགའ་ཞིག་ལ་དེ་ལྟར་དུ་འབྱུང་བས་བསྟན་དུ་རུང་བ་དང༌། གང་ཟག་གི་ཁྱད་པར་འགའ་ཞིག་ཆོས་ལ་གསར་ངས་ཆེ་བས་ཕྱིས་འབྱུང་བ་ལ་ནན་ཏན་གྱིས་འཇུག་པར་གྱུར་པ་དག་རྗེས་སུ་བཟུང་བ་སོགས་རྒྱུ་མཚན་དུ་མ་ལ་དགོངས་ནས་སྙིགས་དུས་ཀྱི་འགྲོ་བ་རྣམས་ལ་ལྷག་པར་ཐུགས་བརྩེ་བས་རྒྱུད་སྒྲུབ་ཐབས། སྒྲུབ་ཐབས་མན་ངག མན་ངག་ལག་ལེན། ལག་ལེན་ཆོག་འགྲིགས་སུ་མཛད་དོ། ཕྱིས་སུ་དེ་འདོན་པའི་གང་ཟག་རང་ཉིད་ཀྱི་སྤྲུལ་པའི་སྐུ་དངོས་ཀྱི་གདུལ་བྱར་གྱུར་པའི་རྒྱུད་བྱིན་གྱིས་བརླབས་པའི་སྐྱེས་བུ་དམ་པ་གང་ཡིན་པ་དེ་དུས་རྟགས་མཚན་གྱི་རྣམ་གྲངས་ཆོས་བདག་བཅས་ཇི་ལྟ་བ་བཞིན་དུ་ལུང་བསྟན་ནས་དབང་བསྐུར་གདམས་ངག་རྫོགས་པར་བསྩལ་སྟེ། ངོ་མཚར་སྤྲུལ་པའི་ཤོག་སེར་ལ་གསུང་རྣམ་པ་ཐམས་ཅད་པའི་རིང་བསྲེལ་དོན་མཚོན་བརྡའི་ཡི་གེའི་རྣམ་པར་འཆུག་མེད་དུ་བཀོད་ནས་གནས་ཁྱད་པར་ཅན་གང་ཡང་རུང་བར་གཏེར་དུ་སྦས་ཏེ། འཇིག་རྟེན་དང་ཡེ་ཤེས་ཀྱི་མཁའ་འགྲོ་མའམ་དམ་ཚིག་ལ་གནས་པའི་ཆོས་སྲུང་དག་ལ་གཉེར་དུ་བཅོལ་བ། ཕྱིས་སུ་སྐལ་བ་དང་ལྡན་པའི་གང་ཟག་དེ་དག་ ༡༦༠༽གིས་བཏོན་ནས། སླར་ཡང་ཨོ་རྒྱན་ཆེན་པོ་དང་དངོས་ཉམས་ཅི་རིགས་པར་མཇལ་ཏེ་དབང་བསྐུར་ལུང་གནང་མན་ངག་གཏད་རྒྱ་དང་བཅས་པ་མཛད་པའི་ཟབ་ཆོས་དེ་ལ་གཏེར་མ་ཞེས་བྱ་སྟེ། ཀུན་མཁྱེན་འཇིགས་མེད་གླིང་པས། རྒྱུད་སྡེ་རྒྱ་མཚོའི་དོན་གྱི་དབྱིངས། །དགོངས་བརྡ་སྙན་བརྒྱུད་ཤོར་སེར་ལས། །གཅུས་དཀྲུགས་གབ་པའི་གནད་གསལ་བ། །པདྨའི་རིང་ལུགས་དམ་པའོ། །ཞེས་བསྔགས་པ་བཞིན་བཀའ་མ་ལས་ཀྱང་བརྒྱུད་ཐག་ཉེ་བ། བྱིན་རླབས་ཆེ་བ། གདམས་ངག་མི་འཆུག་པ། དམ་ཆོས་མི་ནུབ་པ་སྟེ་ཁྱད་པར་བཞིས་འཕགས་ལ། བརྒྱུད་པའི་བབས་ཀྱང་དགོངས་བརྡ་སྙན་བརྒྱུད་སྨོན་ལམ་དབང་བསྐུར་མཁའ་འགྲོ་གཏད་རྒྱ་ཤོག་སེར་ཚིག་བརྒྱུད་དེ་བརྒྱུད་པའི་ཆུ་བོ་དྲུག་གཅིག་ཏུ་འདྲེས་པས་གཞན་ལས་ཁྱད་པར་དུ་གྱུར་པ་ཡིན་ནོ།

ཁྱད་པར་དུ་ད་ལྟ་སྐབས་སུ་བབས་པའི་ཟབ་ཆོས་ཀྱི་གདམས་པ་འདི་ཡང༌། ཀྱཻ་རྡོ་རྗེ་ལས། ཕྱི་མའི་དུས་སུ་གྱུར་པ་ན། །ང་ཉིད་སློབ་དཔོན་གཟུགས་ཀྱི་སྐུ། ཞེས་དང༌། གུར་ལས། གང་ཞིག་རྡོ་རྗེ་སེམས་དཔའ་ཞེས། །རྡོ་རྗེ་སློབ་དཔོན་གཟུགས་སུ་གནས། སེམས་ཅན་ཕན་བཏགས་དམིགས་ནས་ནི། །ཐ་མལ་པ་ཡི་གཟུགས་སུ་ ༡༦༡༽སྤྲུལ། ཞེས་སྤྱིར་རྒྱལ་བ་རྡོ་རྗེ་འཆང་རང་ཉིད་དུས་དང་དུས་སུ་རྡོ་རྗེ་སློབ་དཔོན་གྱི་གཟུགས་སུ་སྤྲུལ་ནས་གདུལ་བྱའི་དོན་མཛད་པར་ཞལ་གྱིས་བཞེས་པ་དང༌། བྱེ་བྲག་ཏུ་གཏེར་སྟོན་པདྨ་གླིང་པའི་ཟབ་ཆོས་སྙིང་བྱང་དམར་པོ་ལས། མ་འོངས་དུས་བབས་ལྷ་ལྡན་ཆོས་གླིང་དུ༔ རྡོ་རྗེ་ཕག་མོའི་རྣམ་འཕྲུལ་བདེ་བའི་མཚན༔ ཆུ་འབྲུག་ལོ་བ་སྤྱི་མགྲིན་སྙིང་ག་རུ༔ བྃ་དང་ཧ་རི་ནི་སའི་རི་མོ་ཤར༔ ཟབ་གཏེར་གཉིས་འདོམས་གདུལ་བྱ་ཐབས་ཀྱིས་སྐྱོང༔ ཞེས་རྡོ་རྗེའི་ལུང་གིས་གསལ་བར་མཛད་པའི་མཁའ་འགྲོ་ཤེལ་དཀར་རྡོ་རྗེ་མཚོ་དེ་ཉིད་སྐུ་ཕྲེང་རིམ་པར་བརྒྱུད་པའི་མཐར་ད་ལྟ་སྙིགས་དུས་ཀྱི་གདུལ་བྱ་རྣམས་ཀྱི་མགོན་དང་སྐྱབས་གཅིག་པུར་ཕེབས་པ་དོན་དུ་དབྱིངས་ཡུམ་རྡོ་རྗེ་ཕག་མོ་དང་རྣམ་དབྱེར་མ་མཆིས་ཀྱང༌། གང་འདུལ་གྱི་མཛད་པ་དུ་མས་འགྲོ་བ་རྣམས་རྗེས་སུ་འཛིན་པའི་ཕྱིར་མི་མོའི་ཟོལ་དུ་བཞེངས་ནས་ཟབ་པ་དང་རྒྱ་ཆེ་བའི་ཆོས་གཏེར་རྒྱ་མཚོའི་སྒོ་འཕར་བགྲང་ཡས་སུ་ཕྱེས་ནས། གདུལ་བྱའི་ཁམས་དབང་མོས་པ་དང་མཐུན་པར་ཟབ་ཆོས་ཀྱི་གདམས་པ་སྣ་ཚོགས་པར་སྟོན་པས་འབྲེལ་ཚད་འོག་མིན་གྱི་ཞིང་དུ་སྦྱོར་བ། མཚན་བརྗོད་པར་དཀའ་ཡང་ ༡༦༢༽དོན་གྱི་སླད་དུ་སྨོས་ན་བདེ་ཆེན་བདེ་བའི་རྡོ་རྗེའི་གཏེར་བྱོན། ཕག་མོའི་སྒྲུབ་པ་རྡོ་རྗེའི་རྒྱ་ཅན་ལས། ཨེ་མ༔ཤིན་ཏུ་ཟབ་པའི་མཐར་ཐུག་ཆོས༔ གསང་བ་བླ་ན་མེད་པ་ཡི༔ རིགས་དང་དཀྱིལ་འཁོར་ཀུན་གྱི་བདག༔ བདེ་སྟོང་རྡོ་རྗེ་ཕག་མོ་ཡི༔ སྒྲུབ་ཐབས་རྡོ་རྗེའི་རྒྱ་ཅན་འདི༔ སྐལ་ལྡན་དོན་དུ་ཡི་གེར་བཀོད༔

མ་འོངས་ཉི་ཤུ་ཁ་རལ་དུས༔ སུ་ཁ་བཛྲ་དང་ཕྲད་ཚེ༔ ཆོས་ཀྱི་བདག་པོ་བཱི་མ་དང༔ གསང་གྲོགས་བིདྱ་བཛྲ་སོགས༔ ཕྲད་ནས་འགྲོ་དོན་རིམ་བཞིན་འབྱུང༔ གཅིག་བརྒྱུད་མ་གཏོགས་སྤེལ་མི་རུང༔ འབྲེལ་ཚད་འོག་མིན་གནས་སུ་བགྲོད༔ ཅེས་དང༌། ཁ་བྱང་ཌཱ་ཀིའི་གསང་ཚིག་ལས། ཤིང་ཕོ་འབྲུག་གི་ལོར་རང་ལོ་བཅུ་གསུམ་གྱི་དུས་གཟིམ་ཆུང་འོད་གསལ་གླིང་དུ་གནས་བཅས་སྐབས་རྨི་ལམ་འཁྲུལ་སྣང་ལ་བུད་མེད་མང་པོ་ཞིག་འཚོགས་ནས་ཡོད་པ་ལ༔ བདག་དེར་ལྷགས་ནས་ཁྱེད་རྣམས་སུ་ཡིན་སྨྲས་པས༔ བུད་མེད་གཙོ་མོ་ཞིག་ཡར་ལངས་ནས་མོས་གྲི་གུག་སྙིང་ཐད་དུ་བཟུང་ནས་སྐལ་ལྡན་མ་ལྟོས་ཤིག་ཟེར་བ་ལ༔ བདག་བསྔངས་སྐྲག་ཆེན་པོས་བལྟར་མ་བཟོད་ཀྱང་འཁོར་གྱི་མཁའ་འགྲོ་མ་རྣམས་ཀྱིས་ལྟོས་དང་སྐྱོན་མེད་ཟེར་བ་ལས༔ ༡༦༣༽ བདག་གིས་བལྟས་པས་མོ་ཡང་རྡོ་རྗེ་རྣལ་འབྱོར་མའི་སྐུའི་རྣམ་པར་བཞེངས་ནས་ལྟོ་བ་གྲི་གུག་གིས་གཤགས༔ ལུས་དཀྱིལ་སྐྱེ་མཆེད་ཀྱི་ལྷ་རྣམས་ཡེ་རྫོགས་ཆེན་པོར་ངོ་སྤྲད་ནས་དབང་བཞི་རྒྱལ་ཐབས་སྤྱི་བླུགས་ཆེན་པོར་སྐད་ཅིག་ཉིད་ལ་རྫོགས་པར་བསྐུར༔ པུསྟ་ཀ་གཉིས་གཏད་དེ་གཏེར་འབྱིན་པའི་དུས་ཚིགས་གཏེར་གནས་ཆོས་བདག་སྐྱེས་བུའི་ལུང་བྱང་དང་བཅས་པ་རྫོགས་པར་བསྩལ་ནས༔ ཁ་བྱང་གི་བརྡ་དོན་རྣམས་ཡིད་ལ་ཟུངས་ཤིག༔ ཁྱོད་ང་ཡི་ཕོ་ཉ་ཡིན་པས་མ་འགྱང་བར་མྱུར་དུ་མཁའ་འགྲོའི་གསུང་བཞིན་བསྟན་འགྲོའི་དོན་སྒྲུབས་ལ་མ་འོངས་པ་ན་ཨོ་རྒྱན་མཁའ་འགྲོའི་གླིང་ནས་མཇལ་འོང་ཞེས་ཟེར་ནས་བུད་མེད་རྣམས་མི་སྣང་བར་ཡལ༔ ཞེས་གསུངས་པ་བཞིན་དུ་གཏེར་གནས་གངས་དཀར་ཏི་སེ། རྨ་ཆེན་སྤོམ་ར། བྲག་དཀར་སྤྲེལ་རྫོང་སོགས་གནས་ཆེན་དུ་མ་ནས་ཟབ་ཆོས་མཐའ་དག་གདན་དྲངས་པའི་ནང་ནས་ད་ལམ་དཀྱིལ་འཁོར་བསྒྲུབ་ཅིང་བདག་ཉིད་འཇུག་པ་སོགས་སློབ་དཔོན་གྱི་བགྱི་འོས་རྣམས་སྔོན་དུ་སོང་ནས། ཁྱེད་རང་སློབ་མའི་ངོ་སྐལ་དུ་གྱུར་པའི་མཎྜལ་ཕུལ་མཛོད། སློབ་མས་མཎྜལ་ཕུལ་བ་དང༌།

དེ་ནས་གསོལ་བ་གདབ་པ་འདིའི་ ༡༦༤༽ རྗེས་ཟློས་མཛོད་ཅིག ཅེས་བརྡ་སྤྲད་ནས་རང་གཞུང་གི་གསོལ་གདབ་ལན་གསུམ་རྗེས་ཟློས་བྱེད་དུ་འཇུག་ཅིང༌། གནང་བ་སྦྱིན་པའི་ཚིག་ཡོད་ན་བརྗོད་དོ། དེ་ནས་ཁྱེད་རང་རྣམས་ཀྱི་མདུན་གྱི་ནམ་མཁར་ཕྱོགས་བཅུ་དུས་བཞིའི་རྒྱལ་བ་སྲས་དང་བཅས་པ་རྣམས་ཀྱི་ཐུགས་རྗེ་བྱིན་རླབས་གཅིག་ཏུ་འདུས་པའི་བདག་ཉིད་ངོ་བོ་རྩ་བའི་བླ་མ་ཡིན་པ་ལ་རྣམ་པ་ཚེའི་ལྷ་ཚོགས་རྣམས་མངོན་སུམ་དུ་གསལ་བའི་མདུན་དུ་དུས་འདི་ནས་བཟུང་སྟེ་བྱང་ཆུབ་སྙིང་པོ་མ་ཐོབ་ཀྱི་བར་དུ་སྐྱབས་ཀྱི་དམ་པར་འཛིན་ནོ་སྙམ་པས་འདིའི་རྗེས་ཟློས་མཛོད། གཞུང་གི་སྐྱབས་འགྲོ་ལན་གསུམ་རྗེས་ཟློས་བྱ། དེ་ནས་སེམས་བསྐྱེད་པའི་དོན། འདི་ལྟར་ནམ་མཁའ་ལ་མཐའ་མེད་པ་བཞིན་སེམས་ཅན་ལ་མཐའ་ཡོད་པ་མ་ཡིན་ཏེ། མཐའ་མེད་པའི་སེམས་ཅན་དེ་རྣམས་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ནས་རྫོགས་པའི་སངས་རྒྱས་ཀྱི་ས་ལ་འགོད་པར་བྱ། དེའི་ཆེད་དུ་སྨོན་པ་དང་འཇུག་པའི་བྱང་ཆུབ་ཀྱི་སེམས་མཆོག་རིན་པོ་ཆེ་བསྐྱེད་པར་བྱ་སྙམ་པས་འདིའི་རྗེས་ཟློས་མཛོད། གཞུང་གི་སེམས་བསྐྱེད་ལན་གསུམ་དུ་རྗེས་ཟློས་བྱ། གོང་དུ་ཚོགས་ཞིང་གསལ་གདབ་པའི་སྤྱན་སྔར་ཚོགས་བསགས་པའི་སྒོ་ཐམས་ཅད་ཡན་ལག་བདུན་པར་འདུས་པའི་དོན་དྲན་བཞིན་རང་རང་རྣམས་ཀྱི་ལུས་ཞིང་ ༡༦༥༽ གི་རྡུལ་སྙེད་དུ་སྤྲུལ་ནས་ཕྱག་འཚལ་བ་དང༌། དངོས་འབྱོར་ཡིད་སྤྲུལ་གྱི་མཆོད་ཚོགས་འབུལ་བ། དུས་གསུམ་དུ་བསགས་པའི་ཉེས་ལྟུང་བཤགས་པ། རང་གཞན་རྣམས་དགེ་བའི་རྩ་བ་ལ་རྗེས་སུ་ཡི་རང་བ། རྒྱལ་བ་སྲས་དང་བཅས་པ་དང་རྒྱལ་བསྟན་འཛིན་སྐྱོང་སྤེལ་གསུམ་གྱི་བྱེད་པོ་རྣམས་ལ་གདུལ་བྱའི་བློར་གང་འཚམས་པའི་ཆོས་འཁོར་བསྐོར་བར་བསྐུལ་བ་དང༌། དེ་རྣམས་མྱ་ངན་ལས་མི་འདའ་བར་འགྲོ་བའི་སྣང་ངོར་རྟག་པར་བཞུགས་པར་གསོལ་བ་འདེབས་པ་དང༌། དུས་གསུམ་བསགས་པའི་དགེ་རྩ་སེམས་ཅན་ལ་བསྔོ་བ་ལ་སོགས་པ་འདིའི་རྗེས་ཟློས་མཛོད།

གཞུང་གི་ཡན་བདུན་རྗེས་ཟློས་ལན་གསུམ་བྱ། དེ་ནས་སྡོམ་པ་གསུམ་གྱི་དམ་ཚིག་གི་གནས་རྣམས་མི་ཉམས་པར་བསྲུང་བར་བྱ་སྙམ་པས་འདིའི་རྗེས་ཟློས་མཛོད། དེ་ནས་སྡོམ་བཟུང་དང་དམ་བཞག་ཐམས་ཅད་རྣལ་འབྱོར་དུ་སེམས་བསྐྱེད་པ་སོགས་གཞུང་དུ་གང་ཡོད་པ་རྣམས་གོ་རིམ་འཆུགས་པར་བྱ་ལ། དེ་ནས་མིག་རས་གཏད་པ་ནི། མ་རིག་པའི་ལིང་ཏོག་བསལ་བའི་ཕྱིར་མིག་དར་དམར་པོ་རེས་གདོང་བཅིངས་བའི་མོས་པ་མཛོད། ཨོཾ་ཙཀྵུ་བྷནྡྷ་ཝ་ར་མ་ཎ་ཡེ་སྭཱ་ཧཱ། མེ་ཏོག་གཏད་ལ། དཀྱིལ་འཁོར་གྱི་ལྷ་དང་མཇལ་བའི་ཚེ་ཕྱག་སྟོང་པར་མཇལ་དུ་མི་རུང་ ༡༦༦༽བས་ཕྱག་རྟེན་གྱི་སླད་དུ་མེ་ཏོག་ཨུ་དུམ་ཝ་རའི་ཆུན་པོ་རེ་འཛིན་པའི་མོས་པ་མཛོད། ཨོཾ་ཨ་ཁཾ་ཝི་ར་ཧཱུྃ། དེ་ནས་ཡེ་ཤེས་དབབ་པ་ལ། ཨོཾ་མ་ཧཱ་ཤུ་ནྱ་ཏ་ཛྙཱ་ན་བཛྲ་སྭ༴ འཁོར་འདས་ཀྱི་ཆོས་ཐམས་ཅད་སྟོང་ཞིང་བདག་མེད་པའི་རང་བཞིན་ཅན་དུ་རིག སྟོང་པའི་ངང་ལས་བདག་མདུན་གསལ་སྣང་སྒྱུ་མ་ལྟ་བུའི་ཏིང་འཛིན་གྱི་བྱིན་རླབས་ཆེན་པོའི་མཐུས་སློབ་མའི་རྒྱུད་ཀྱི་ནད་གདོན་སྡིག་སྒྲིབ་བག་ཆགས་གདོས་བཅས་ཤ་ཁྲག་གི་ཕུང་པོ་དང་བཅས་པ་ཐམས་ཅད་འཇའ་ཚོན་ནམ་མཁའ་ལ་ཡལ་བ་ལྟར་ཆོས་ཉིད་སྟོང་པ་ཉིད་ཀྱི་དབྱིངས་སུ་ཞིག་པར་གྱུར། སྟོང་པའི་ངང་ལས༴ གཞུང་གི་ལྷ་བསྐྱེད་གང་ཡིན་བརྗོད་ལ་སྤྱན་འདྲེན་པའི་ཡེ་ཤེས་དབབ་བསྟིམ་དང༌། ཡེ་ཤེས་དབབ་པ་དེ་ཉིད་བརྟན་པར་གྱུར་ཅིག ཏིཥྛ་བཛྲ་གྱིས་བརྟན་པར་བྱ། དེ་ནས་བུམ་དབང་སྐབས། གཙོ་བོའི་ཐུགས་ཀ་ནས་དབང་རྫས་རྣམས་རིམ་པ་བཞིན་དུ་བྱུང་བར་བསམ་ལ། བུམ་དབང་གི་རྗེས་སུ། མདུན་བསྐྱེད་ཀྱི་ལྷ་རྣམས་ཀྱི་སྐུ་ལས་སྐུ་གཉིས་པ་རེ་ཆད་ནས་ཁྱོད་རང་རྣམས་ལ་ཐིམ་པས་ལྷ་སོ་སོའི་དཔལ་ཡོན་ལ་དབང་བར་བྱས་པའི་མོས་པ་གྱིས། ལྷ་དབང་བསྐུར་རྗེས་སུ། དེས་ལུས་ཀྱི་ལས་དང་ ༡༦༧༽རྩའི་སྒྲིབ་པ་དག སྐུ་རྡོ་རྗེའི་བྱིན་རླབས་ཞུགས། བུམ་པའི་དབང་ཐོབ། བསྐྱེད་རིམ་གྱི་སྣོད་དུ་གྱུར།

རྣམ་སྨིན་རིག་འཛིན་གྱི་ས་བོན་ཐེབས། སྤྲུལ་སྐུའི་གོ་འཕང་ཐོབ་པའི་སྐལ་བ་རྒྱུད་ལ་བཞག་གོ གསང་དབང་གི་རྗེས་སུ། དེས་ངག་གི་ལས་དང་རླུང་གི་སྒྲིབ་པ་དག གསུང་རྡོ་རྗེའི་བྱིན་རླབས་ཞུགས། གསང་བའི་དབང་ཐོབ། བཟླས་བརྗོད་ཀྱི་སྣོད་དུ་གྱུར། ཚེ་དབང་རིག་འཛིན་གྱི་ས་བོན་ཐེབས། ལོངས་སྤྱོད་རྫོགས་སྐུའི་གོ་འཕང་གི་སྐལ་བ་རྒྱུད་ལ་བཞག་གོ ཤེས་རབ་དབང་གི་རྗེས་སུ། དེས་ཡིད་ཀྱི་ལས་དང་ཐིག་ལེའི་སྒྲིབ་པ་དག ཐུགས་རྡོ་རྗེའི་བྱིན་རླབས་ཞུགས། ཤེས་རབ་ཡེ་ཤེས་ཀྱི་དབང་ཐོབ། བདེ་སྟོང་ཙཎྜ་ལིའི་སྣོད་དུ་གྱུར། ཕྱག་རྒྱའི་རིག་འཛིན་གྱི་ས་བོན་ཐེབས། ཆོས་སྐུའི་གོ་འཕང་གི་སྐལ་བ་རྒྱུད་ལ་བཞག་གོ ཚིག་དབང་གི་རྗེས་སུ། དེས་ཀུན་གཞིའི་ལས་དང་ཤེས་བྱའི་སྒྲིབ་པ་དག ཡེ་ཤེས་རྡོ་རྗེའི་བྱིན་རླབས་ཞུགས། ཚིག་གིས་མཚོན་པ་དོན་དམ་གྱི་དབང་ཐོབ། ཀ་དག་རྫོགས་པ་ཆེན་པོའི་སྣོད་དུ་གྱུར། ལྷུན་གྲུབ་རིག་འཛིན་གྱི་ས་བོན་ཐེབས། མཐར་ཐུག་གི་འབྲས་བུ་ངོ་བོ་ཉིད་སྐུའི་སྐལ་བ་རྒྱུད་ ༡༦༨༽ལ་བཞག་གོ དེ་ནས་མཐའ་བསྟེན་གཏད་ལ། ཧཱུྃ་ཧྲཱིཿ སྔོན་ཚེ་སྟོན་པས་བྱིན་བརླབས་རྫས་མཆོག་བརྒྱད། །རྒྱལ་བའི་མཚན་དཔེ་ལས་བྱུང་བཀྲ་ཤིས་རྟགས། །བསོད་ནམས་མཐུ་ལས་བྱུང་བའི་རྒྱལ་སྲིད་བདུན། །དེང་འདིར་སྐལ་ལྡན་བུ་ལ་དབང་བསྐུར་བས། །བཀྲ་ཤིས་བདེ་ལེགས་ཕུན་སུམ་ཚོགས་པར་ཤོག ཨཥྚ་མངྒ་ལཾ་ཨ་བྷི་ཥིཉྩ་ཨོཾ། དེ་ནས་དམ་ཚིག་ཁས་བླང་བ་ནི། དེ་ལྟར་དབང་སྐུར་ཡོངས་སུ་རྫོགས་པའི་དམ་ཚིག་གི་རིམ་པ་རྣམས་མི་ཉམས་པར་བསྲུང་བར་བྱ་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་བསྩལ་པ། །དེ་དག་ཐམས་ཅད་བདག་གིས་བགྱི། ལན་གསུམ་རྗེས་སུ་ཟློས། སླར་ཡང་དབང་བསྐུར་བསྩལ་བའི་གཏང་རག་གི་ཚུལ་དུ་མཎྜལ་ཕུལ། ས་གཞི་སྤོས་ཆུས་བྱུགས༴ ཁྱེད་རང་གིས་ལེགས་བྱས་བསོད་ནམས་བསགས་པའི་མཐུ་ལས་ལུས་ལོངས་སྤྱོད་སོགས་ཡིད་འོང་གི་དངོས་པོ་ཅི་མཆིས་པ་དབང་ཐོབ་ཀྱི་སྐུ་དྲིན་གཟོ་བའི་སླད་དུ་བླ་མར་འབུལ་སྙམ་པས་འདིའི་རྗེས་ཟློས་མཛོད།

དེང་ནས་བརྩམས་ཏེ་བདག་བྲན་དུ། ཁྱོད་ལ་བདག་ནི་འབུལ་བར་བགྱི། ཁྱོད་ཀྱི་སློབ་མར་བཟུང་བ་དང༌། །ཆ་ཤས་ཀྱང་ནི་སྤྱད་དུ་གསོལ། ལན་གསུམ། ༡༦༩༽ དེ་ནས་སྐལ་ལྡན་རྣམས་ཀྱི་རྒྱུད་ལ་དབང་དོན་གྱི་ཡེ་ཤེས་སྐྱེས་པ་མི་ཉམས་ཤིང་བརྟན་པ་དང༌། ནད་གདོན་བར་ཆད་སོགས་མི་འདོད་པའི་ཉེ་བར་འཚེ་བ་མཐའ་དག་མིང་གི་ལྷག་མར་གྱུར་ནས་ལེགས་ཚོགས་ཚེ་བསོད་དཔལ་དང་འབྱོར་པའི་དངོས་པོ་དབྱར་གྱི་ཆུ་གཏེར་བཞིན་འཕེལ་ཞིང་རྒྱས་པའི་སླད་དུ། རྒྱལ་བ་སྲས་དང་བཅས་པ་ཐམས་ཅད་ཀྱི་ཐུགས་ཡེ་ཤེས་ཆོས་ཀྱི་སྐུའི་ངང་ལས་གཟུགས་ཀྱི་སྐུར་བཞེངས་པས་མདུན་གྱི་ལྷ་ལམ་ཡོངས་སུ་ཁྱབ་པའི་བཀྲ་ཤིས་བདེན་ཚིག་གི་གླུ་དབྱངས་ཚངས་པའི་དབྱངས་ཀྱིས་བརྗོད་ཅིང་དགེ་མཚན་ཡིད་འོང་གི་མེ་ཏོག་སིལ་མ་སྣ་ཚོགས་ཆར་དུ་བསྙིལ་བར་གྱུར། ཅེས་ཚིག་གིས་མདུན་བསུས་ཏེ་བཀྲ་ཤིས་ཀྱི་ཚིག་ཅི་རིགས་བརྗོད་པས་མཐའ་བརྒྱན་པར་བྱའོ། དེ་ལྟར་དབང་ཐོབ་འདིས་མཚོན་རང་གཞན་གྱིས་དུས་གསུམ་དུ་བསགས་པའི་དགེ་བ་རྣམས་མཁའ་ཁྱབ་ཀྱི་སེམས་ཅན་ཡོངས་ལ་བསྔོ་བའི་ཐུགས་འདུན་གནང་བར་ཞུ། གསང་ཆེན་རྒྱུད་སྡེའི་དགོངས་པའི་བཅུད་ཕྱུང་བ། །དྲུག་ལྡན་བརྒྱུད་པའི་ཆུ་བོ་མ་ཉམས་པའི། །ཟབ་གཏེར་ཆོས་ཀྱི་གདམས་པ་བསམ་ཡས་པ། །བྱིན་རླབས་ཚན་ཁ་གཞན་ལས་ཁྱད་པར་འཕགས། །དེ་ལས་བདག་ཅག་སྐལ་ལྡན་སྐྱེས་བུ་ཡི། །བསྒོ་སྐལ་ཀྱུར་པ་སྨིན་བྱེད་དབང་བསྐུར་གྱི། ༡༧༠༽ །མཚམས་སྦྱོར་གོ་སླའི་ཚིག་གིས་མངོན་བརྗོད་པ། །ལྷག་བསམ་དད་པའི་སེམས་ཀྱིས་ལེགས་པར་བྲིས། །དགེ་བ་འདི་ཡིས་མ་ལུས་འགྲོ་བ་ཀུན། །ཟབ་ཆོས་གདམས་པའི་བཅུད་ཀྱིས་ཡོངས་སྨིན་ནས། །འབད་མེད་སྐུ་བཞི་རྡོ་རྗེ་འཆང་གི་སར། །སྐད་ཅིག་རྫོགས་སངས་རྒྱས་པའི་རྒྱུར་གྱུར་ཅིག ཅེས་སྨིན་བྱེད་དབང་བསྐུར་ཀྱི་མཚམས་སྦྱོར་གསལ་བར་བཀོད་པ་འདི་ཡང་གཏེར་ཆེན་ཆོས་ཀྱི་རྒྱལ་པོ་བདེ་ཆེན་བདེ་བའི་རྡོ་རྗེ་མི་འགྱུར་མཁའ་སྤྱོད་དབང་མོའི་བཀའ་བསྩལ་སྤྱི་བོར་ཕེབས་པས་གནང་བ་ཐོབ་ཅིང༌།

རང་ཉིད་ཀྱིས་ཀྱང་མི་ཕྱེད་པའི་དད་པ་སྙིང་ལ་འབར་ནས་ཟབ་གཏེར་གྱི་ཁ་སྐོང་ཕྱིར་དྲི་མེད་འོད་ཟེར་གྱིས་ལེགས་པར་བྲིས་པ་དགེ་ཞིང་བཀྲིས་པར་གྱུར་ཅིག། བླ་མ་ལྷ་ཡི་དཀྱིལ་འཁོར་དུ༔ བདག་ནི་ཡོངས་སུ་འབུལ་བར་བགྱི༔ བླ་མའི་བཀའ་བཞིན་བསྒྲུབ་ནས་ཀྱང༔ བསྐྱེད་རྫོགས་ཉམས་ལེན་ཚུལ་བཞིན་བསྒྲུབ༔ ༡༧༡༽ ཆོས་ཉིད་མཁའ་འགྲོའི་གསང་མཛོད་ཀྱི་བརྒྱུད་པ་ནི༔ ཆོས་སྐུ་ཀུན་བཟང་ཡབ་ཡུམ༔ དྲུག་པ་རྡོ་རྗེ་འཆང་ཆེན༔ སྟོན་པ་རྡོ་རྗེ་སེམས་དཔའ༔ གུ་རུ་དགའ་རབ་རྡོ་རྗེ༔ རིག་འཛིན་ཤྲཱི་སེང་ཧ༔ པཎ་ཆེན་བཱི་མ་མི་ཏྲ༔ ཨོ་རྒྱན་པདྨ་འབྱུང་གནས༔ མཁའ་འགྲོ་ཡེ་ཤེས་མཚོ་རྒྱལ༔ ལོ་ཆེན་བཻ་རོ་ཙ་ན༔ དགེ་སློང་ནམ་མཁའི་སྙིང་པོ༔ མཁའ་འགྲོ་ཤེལ་དཀར་རྡོ་རྗེ༔ ཀུན་དགའ་སུ་ཁ་སིདྡྷི་ནས་བདེ་བའི་རྡོ་རྗེའི་བར་རིམ་པར་བརྒྱུད་པ་ཡིན་ཏེ༔ དེ་ལས་ཀྱང་ཆེས་ཆེར་ཉེ་བ་ནི༔ རང་སྣང་སྟོན་པ་མཚོ་སྐྱེས་རྡོ་རྗེ་དེ་ཉིད་ཀྱིས་དབྱིངས་ཡུམ་སུ་ཁ་བཛྲ་ལ་སྙན་བརྒྱུད་ཀྱི་ཚུལ་དུ་མངོན་སུམ་དུ་གདམས་པ༔ བརྒྱུད་པའི་ཟམ་མ་ཆད༔ བྱིན་རླབས་ཀྱི་དྲོད་རྟགས་མི་འགྱང་བ༔ མ་དང་མཁའ་འགྲོའི་ཁ་རླངས་མ་ཡལ་བ༔ ནུས་པ་བསྲེ་བསླད་ཀྱིས་མ་བསྒྱུར་བ༔ དམ་ཚིག་མ་ཉམས་པ་དང༌། ཚུལ་འཆོས་ཀྱི་བསྲེ་བསླད་མེད་པ། ཐབས་ཤེས་ཀྱིས་བཅས་བཅོས་མ་བྱས་པ་དང་གསུམ། མཆན། གང་འབྲེལ་རྣམ་པར་གྲོལ་བའི་ལམ་ཟབ་མོ་ཡིན་པས་ཡིད་ཆེས་དང་དད་པ་བརྟན་པོས་དགའ་སྤྲོ་དང་མོས་གུས་ལྷང་ལྷང་མཛོད་ལ་ལུས་ལོངས་སྤྱོད་དང་བཅས་པ་དཀྱིལ་འཁོར་དང་ཐ་མི་དད་པ། རྡོ་རྗེ་སློབ་དཔོན་གྱི་དྲུང་དུ་དམིགས་ཏེ་མཎྜལ་ཕུལ་བར་མཛོད༔ ༡༧༢༽ བདེ་བའི་རྡོ་རྗེས་སོ། ༈ དམ་ཆུ་ནི༔ ཧཱུྃ༔ འདི་ནི་ཕྱག་ན་རྡོ་རྗེ་ཡིས༔ བྱིན་གྱིས་བརླབས་པའི་རྡོ་རྗེའི་ཆུ༔ ཁྱོད་ཀྱི་ངག་ཏུ་བླུད་པ་ཡིས༔ དམ་བསྲུང་ཚེ་འདིར་དངོས་གྲུབ་ཐོབ༔ ཉམས་ན་རྡོ་རྗེའི་དམྱལ་བར་ལྷུང༔ དེ་ཕྱིར་དམ་ཚིག་མ་ཉམས་སྲུངས༔ བཛྲ་ས་མ་ཡ་ན་ར་ཀན༔

ཞེས་བརྗོད་དམ་ཆུ་སྦྱིན་ནས་གཞུང་དུ་འཇུག༔ བདེ་བའི་རྡོ་རྗེས་སོ། 