༢༡༥༽༄༅། ལས་ལྡན་བུ་སློབ་རྣམས་ལ་སྤྲིངས་བའི་ཞལ་གདམས་སྙིང་པོའི་དོན་བསྡུས་གསལ་བའི་མེ་ལོང་ཞེས་བྱ་བ་བཞུགས་པའི་དབུ་ཕྱོགས་དགེའོ།། ༢༡༦༽ཨེ་མ་ཧོ། རིགས་ཀུན་ཡོངས་འདུས་བདག་ཅག་འགྲོ་བའི་མགོན། །ཀུན་ཏུ་བཟང་པོ་དགེ་བའི་བཤེས་གཉེན་ཚུལ། །འཁོར་ལོའི་མགོན་པོ་པདྨ་ལས་འབྲེལ་རྩལ། །བྱང་ཆུབ་བར་དུ་རིགས་ཀྱི་བདག་པོར་བཞུགས། །བདག་རྒྱུད་ཆོས་དང་འདྲེས་པར་བྱིན་གྱིས་རློབས། །དེ་ལ་འདིར་ངག་ཚབ་ཡི་གེའི་ལམ་ནས་ཞུ་བ་ནི། སྙན་སྙན་ཚིག་གི་ལེགས་བཤད་དང་སྤྲོས་པ་བདག་གིས་མི་ཤེས་ཀྱང༌། གླེན་གཏམ་གནད་ཅིག་རྒན་མོ་མཛུབ་ཁྲིད་ལྟ་བུའི་ངང་ནས་ཁྱེད་ཅག་གི་ཐུགས་དམ་གསལ་འདེབས་ཀྱི་གཏམ་ཉོབ་ཅུང་ཟད་ཞུ་བ་ལ། སེམས་ཁྲིད་ཉམས་ལེན་མཛད་པ་ལ་སྔར་ཞུས་ ༢༡༧༽ལྟར་བློ་ལྡོག་རྣམ་པ་བཞིའི་དོན་དྲན་བཞིན་འཇིག་རྟེན་ཆོས་བརྒྱད་ཀྱི་བྱ་བ་བློས་བཏང་ནས་དབེན་རིར་སྒྲུབ་ཚུགས་བཟུང་བ་གལ་ཆེ་བ་དང༌། ཉམས་རྟོགས་ཀྱི་ཡོན་ཏན་ཀྱང་སྙིང་རུས་ལ་རག་ལས་པ་ཡིན་པས་དེ་གཞིར་བཞག་དང་བཅས་པས། དུས་དང་རྣམ་པ་ཀུན་ཏུ་རང་རྒྱུད་ལ་བརྟག་དཔྱད་ཞིབ་པར་བྱས་ནས་ལུས་ངག་ཡིད་གསུམ་གྱི་བྱ་བ་ཐམས་ཅད་ཡང་དག་པའི་ལམ་ལ་ཁ་ཕྱོགས་པ་ནི་གནད་གལ་པོ་ཆེ་ཡིན་ནོ། རང་རྒྱུད་ཆོས་དང་འགལ་ཡོད་ཕྱིན་ཆད་ལྟ་བ་མཐོ་མཐོ་དང༌། སྒོམ་པ་ཟབ་ཟབ་ཡིན་མདོག་བྱས་ཀྱང་དཔེར་ན་ཤིང་སྡོང་པོའི་ཁོག་པ་རུལ་བ་ ༢༡༨༽དང་འདྲ་སྟེ། གཞན་དོན་ཕར་ཞོག་རང་དོན་ཀྱང་ཆུད་ཟོས་དུ་འགྲོ་བ་ལས་མེད་པས་ན། ཐོག་མར་བྱང་ཆུབ་ཀྱི་སེམས་རྣམ་པ་གཉིས་ཀྱིས་རང་རྒྱུད་ལེགས་པར་སྦྱངས་ནས༌། བདག་བས་གཞན་གཅེས་ཀྱི་བསམ་པས་བྱང་ཆུབ་སེམས་ཀྱི་གཞི་བཟུང༌། ཡང་དག་པའི་ཆོས་དང་བླ་མ་མཉེས་པ་གསུམ་གྱི་སྒོ་ནས་དག་སྣང་དང་མོས་གུས། དད་པ་བརྟན་པོས་བླ་མའི་ཐུགས་རྒྱུད་ཀྱི་ཡེ་ཤེས་ཡོན་ཏན་ཐམས་ཅད་སཱཙྪ་དང་བསྐོས་ཕོར་བཞིན་དུ་རང་རྒྱུད་ལ་ལོན་ངེས་ཀྱི་བརྩོན་འགྲུས་དང་སྡུག་བསྲན་དགོས་པ་མ་གཏོགས།

མོས་གུས་དང་དད་བརྩོན་སྙིང་སྟོབས་མེད་ཚེ་བླ་མ་སངས་རྒྱས་དངོས་སྤྲུལ་ཡིན་ཀྱང་བྱིན་རླབས་འཇུག་པ་ཤིན་ཏུ་དཀའ་བ་དཔེར་ན་རྡོ་ཐོག་ན་མྱུ་གུ་སྨིན་པ་མི་སྲིད་པ་དང༌། སྣོད་ཞབས་རྡོལ་གྱིས་བཅུད་མི་འཛིན་པ་ལྟར་རང་རྒྱུད་ལོག་ལྟ་དང་ཐེ་ཚོམ་གྱིས་བསླད་ཕྱིན་ཆད་ཡང་དག་པའི་ཆོས་ལམ་ལོན་པ་ཤིན་ཏུ་དཀའ་བའི་རྒྱུ་མཚན་ལ་བསམ་ནས་སྒོ་གསུམ་གཅིག་དྲིལ་གྱི་དད་པའི་སྒོ་ནས་བླ་མ་སངས་རྒྱས་སུ་མཐོང་བ་གལ་ཆེ། སྔོན་གྱི་གྲུབ་པའི་དབང་ཕྱུག་ན་རོ། མར་པ། མི་ལ་རྣམས་ཀྱིས་ཀྱང་བླ་མ་ལ་དད་པ་དང་མོས་གུས་ཐང་ལྷོད་མེད་པར་དུས་དང་རྣམ་པ་ཐམས་ཅད་ ༢༡༩༽དུ་སངས་རྒྱས་དངོས་སུ་བལྟ་བ་དང༌། ཡང་དག་པའི་ཆོས་ལ་བརྩོན་འགྲུས་དང་སྙིང་སྟོབས་ཆེན་པོའི་སྒོ་ནས་ཉམས་སུ་ལེན་པར་མཛད་ནས་བླ་མའི་ཐུགས་རྒྱུད་ཀྱི་ཡེ་ཤེས་ཡོན་ཏན་ཐམས་ཅད་བུམ་པ་གང་བྱོའྀ་ཚུལ་དུ་ཐོབ་པ་ལྟར། རང་ཅག་རྣམས་ཀྱིས་ཀྱང་དབེན་རི་ལ་སྒྲུབ་ཚུགས་བཟུང་སྟེ། རྣམ་གཡེང་དང་ལེ་ལོ་སྤངས་ནས་བླ་མ་ལ་མོས་གུས། མཆེད་གྲོགས་ལ་དག་སྣང༌། ཆོས་ལ་བརྩོན་གྲུས་བྱས་ནས་ཚེ་འདིར་རྫོགས་པའི་སངས་རྒྱས་ཀྱི་གོ་འཕང་ཐོབ་པ་ཞིག་བྱ་སྙམ་པས་རང་སེམས་ལ་དམ་བཅའ་བརྟན་པོ་སྙིང་ལ་བཟུང་ནས་འཁོར་བར་རྒྱབ་ཀྱིས་ཕྱོགས་པ་གལ་ཆེ། སྔོན་ཐུབ་པའི་དབང་པོས་ཀྱང་ཤཱཀྱའི་རྒྱལ་སྲིད་སྤངས་ནས་ཁྱིམ་ནས་ཁྱིམ་མེད་པར་རྫོགས་སངས་རྒྱས་པ་དང༌། སློབ་དཔོན་སངས་རྒྱས་གཉིས་པས་ཟ་ཧོར་གྱི་རྒྱལ་སྲིད་མཆིལ་མའི་ཐལ་བ་བཞིན་དུ་སྤངས་ནས་དུར་ཁྲོད་བརྒྱད་ལ་སོགས་པར་བརྟུལ་ཞུགས་ཀྱི་ཕྲིན་ལས་མཛད་ནས་མཐར་འཇའ་ལུས་གཞོན་ནུ་བུམ་སྐུར་མངོན་པར་རྫོགས་པར་སངས་རྒྱས་པ་དང༌། གཞན་ཡང་རིམ་བྱོན་གྱི་གྲུབ་པའི་རིག་འཛིན་ཐམས་ཅད་ཀྱིས་ཀྱང་རང་ཡུལ་རྒྱབ་ཏུ་ཕྱོགས། མི་ཡུལ་དང་དུ་བླངས། དཀའ་བ་ཁྱད་དུ་བསད། ལུས་སྲོག་ཕ་མར་མ་བལྟས་པར་གོང་མའི་ ༢༢༠༽ལམ་སྲོལ་གཏད་པ་བཞི་ལ་མཛད་ནས་དོན་གཉིས་འགྲུབ་པ་ཤ་སྟག་ཡིན་པས་ན།

རང་ཅག་རྣམས་ཀྱིས་འཁོར་བ་དང་དམ་པའི་ལྷ་ཆོས་གཉིས་ལྷན་དུ་ཅིས་ཕྱིར་འགྲུབ། དེའི་ཕྱིར་ན་འཁོར་བ་རྒྱབ་ཏུ་ཕྱོགས་ནས་དབེན་པའི་གནས་སུ་རང་ཉིད་གཅིག་པུར་ཚུགས་ཐུབ་པ་ལ་གཞི་བཅའ། བརྒྱུད་ལྡན་བླ་མ་དམ་པའི་མན་ངག་ལ་སྒོ་གསུམ་གཅིག་དྲིལ་དུ་བློ་གཏད་ནས་ཡིད་ཁྱེད་ཤེས་དྲག་པོས་བླ་མ་ལ་གསོལ་བ་བཏབ་སྟེ་ལུས་ངག་ཡིད་གསུམ་གྱི་རུ་ཤན་དབྱེ་བ་དང༌། སེམས་བྱུང་གནས་འགྲོ་གསུམ། གཟུགས་དབྱིབས་ཁ་དོག་བརྟག་པ་སོགས་སྔོན་དུ་སྦྱངས་པའི་དོན་རྣམས་ལེགས་པར་བསྒོམ་པ་གལ་ཆེ། ལབ་སྒྲོན་ཞལ་ལུང་ལས། ཆོས་བཤོལ་བྱེད་ན་ཕ་མ་གྲོགས་ཀྱང་བདུད། །ཉེ་འབྲེལ་འཁོར་བའི་ལྕགས་སྒྲོག་རྒྱང་སྤངས་ནས། །དབེན་རིར་བློ་ཚུགས་བྱར་མེད་བྱ་བཏང་གིས། །སེམས་རྩད་བཅད་ནས་སྟོང་ཉིད་ཉམས་སུ་ལོངས། གསུངས་པ་བཞིན་ནོ། དེས་ན་དང་པོ་གཞི་ལྟ་བ་ཟབ་མོས་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་གཏན་ལ་ཕབས་ནས་ཡེ་སྟོང་རྩ་བྲལ་ཆེན་པོའི་དོན་ཁོང་དུ་ཆུད་པར་བྱས། ལམ་བསྒོམ་པས་ཉམས་ལེན་གྱི་གནད་མ་ནོར་བར་གསལ་ ༢༢༡༽སྟོང་གཉིས་སུ་མེད་པའི་ཡེ་ཤེས་མངོན་དུ་གྱུར་པར་བྱས་ནས་ངང་གནས་རང་བྱུང་གི་ཡེ་ཤེས་བློས་ཕར་མ་བཅད། སེམས་ཀྱིས་ནང་དུ་མི་བསྡུ། ཀུན་རྟོག་གིས་བཅས་བཅོས་གང་ཡང་མི་བྱེད་པར་རང་བབས་དེ་ཁར་འཇོག་པ་ནི་ངོ་བོས་ངོ་བོ་ལམ་བྱེད་དུ་འདོད་པ་ཡིན་པས། སྔོན་པསར་ཁྱེད་ཅག་རྣམས་ལ་ཞུས་པ་ལྟར་དུས་དང་རྣམ་པ་ཀུན་ཏུ་རང་བྱུང་གི་རིག་པའམ། ངང་གནས་ཀྱི་བསམ་གཏན་དེ་ཀ་བློས་བཅོས་བསླད་གང་ཡང་མི་བྱེད་པར་སྐུ་གསུམ་མཉམ་པ་ཉིད་ཀྱི་དབྱིངས་ཇི་ལྟ་བ་བཞིན་དུ་དད་བརྩོན་སྙིང་སྟོབས་ཆེན་པོས་ཉམས་སུ་བླངས་ནས་གོ་བ་ཙམ་དུ་མ་བཞག་པར་དོན་རང་རྒྱུད་ལ་ལོན་ངེས་རེ་མཛད་པར་མ་འཆུག་རེམ་རེམ། དེ་ཉིད་ལས། རང་རིག་སྐུ་གསུམ་ལྷུན་གྲུབ་ངོ་བོ་ལ། །དགག་སྒྲུབ་བཅོས་མའི་ཆིངས་སུ་མ་བཅིང་བར། །རང་བབས་ངང་ལས་བློ་འདས་དོན་མཐོང་ན། །གཉིས་མེད་ཡེ་ཤེས་ཆེན་པོའི་གཏན་སྲིད་ཟིན།

ཞེས་གསུངས་པ་བཞིན་ནོ། ལྟ་སྒོམ་གྱི་གྲོགས་སྤྱོད་པའི་ཚུལ་ནི། ཕྱིའི་སྤྱོད་པ་གྲོང་ཆོག་སོགས་ལ་སྨྱོ་ཆུ་འཐུང་ནས་ཤེས་པ་བག་མེད་དུ་མི་གཏོང་བར་ཞི་བ་དུལ་བ་དྲན་ཤེས་བག་ཡོད་དང་ལྡན་ཅིང་ ༢༢༢༽སོ་ཐར་འདུལ་ཁྲིམས་ཀྱི་ཚུགས་མ་ཉམས་པ་དང༌། ནང་གི་སྤྱོད་པ་མི་དགེ་བ་བཅུའི་རྣམ་པར་སྨིན་པའི་རྒྱུ་འབྲས་གོ་མ་མྱོང་བ་ལྟ་བུ་མི་བྱེད་པར་སྨོན་པ་དང་འཇུག་པའི་དོན་ལ་གཞི་བྱས་ཏེ། རབ་སེམས་ཅན་ཐམས་ཅད་ཀྱི་དོན་ལ་རྒྱལ་པོ་སྙིང་སྟོབས་ཅན་ལྟ་བུ་དང༌། མིན་ཀྱང་བྱང་ཆུབ་སེམས་ཀྱིས་ཀུན་ནས་བསླངས་པའི་སྤྱོད་པས་བྱང་སེམས་ཀྱི་བསླབ་པ་དང་མི་འགལ་བ་དང༌། གསང་སྔགས་དབང་གི་དམ་ཚིག་སློབ་དཔོན་དྲུག མཆེད་བཞི། སྔགས་གསུམ། ཕྱག་རྒྱ་བཞི། གསང་བ་བཅུ་དང༌། ཁྱད་པར་མདོར་བསྡུ་ན་བླ་མའི་སྐུ་གསུང་ཐུགས་ཀྱི་དམ་ཚིག་རྣམས་སྲོག་ལ་བབས་ཀྱང་དཔྲལ་བའི་མིག་ལྟར་བསྲུང་བ་ནི་སྔགས་ཀྱི་དམ་ཚིག་གི་རྩ་བ་ཡིན་པས་འགལ་འདས་ཞིག་རལ་མེད་པར་བསྲུང་ནས་ཟབ་མོ་འོད་གསལ་གྱི་དོན་ལ་ཐང་ལྷོད་མེད་པར་བསྒོམ་པ་དང་གསང་བའི་སྤྱོད་པ་ནི། རྐྱེན་ངན་ཐོག་ཏུ་བབས་དུས་ཐ་མལ་རང་ག་མ་ལྟ་བུ་མ་ཡིན་པར། ཁྱུང་དཀར་གྱི་གཤོག་རྩལ་རྫོགས་པ་ལྟར་ཉོན་མོངས་པའི་རྐྱེན་ལས་དབེན་ཅིང་གང་སྣང་ཐམས་ཅད་རྒྱུ་རྐྱེན་འབྲེལ་བའི་ཆོས་ཉིད་ཙམ་མ་གཏོགས་དོན་ལ་བདེན་མེད་སྒྱུ་མ་དང་རྨི་ལམ་ལྟ་བུ་གཞིའི་རང་གདངས། ཡེ་ཤེས་ཀྱི་རོལ་པ། རིག་པའི་རྒྱན་ཡིན་པར་ངོ་ཤེས་ ༢༢༣༽ངང་གནས་ཀྱི་གདིང་གྲོལ་ཐོག་དེ་ཀར་བཅའ་བ་དང༌། འགྱུ་འཕྲོའི་རྟོག་ཚོགས་ཐམས་ཅད་སྤང་བླང་རེ་དོགས་གང་ཡང་མི་བྱེད་པར་གང་སྣང་ཐམས་ཅད་ཆོས་ཉིད་ཀྱི་རོལ་པར་ཤེས་ནས་སྣང་སྲིད་དག་མཉམ་ཆེན་པོར་རང་ཤར་རང་གྲོལ་དུ་གདིང་ཐོབ་པར་བྱ་བ་ནི་ལྟ་སྒོམ་གྱི་གྲོགས་སྤྱོད་པ་ཡ་བྲལ་དུ་མ་སོང་བ་ཡིན་ནོ། ཨོ་རྒྱན་ཆེན་པོས། ང་ལྟ་བ་ནམ་མཁའ་བས་ཀྱང་མཐོ། །ལས་རྒྱུ་འབྲས་བག་ཕྱེ་བས་ཀྱང་ཞིབ།

གསུངས་པ་དང༌། ཞལ་ལུང་ལས། ལྟ་དང་སྒོམ་པ་སྤྱོད་པ་གསུམ། །རྣལ་འབྱོར་པ་ཡི་ལམ་གྲོགས་ཡིན། །ཆོས་དབྱིངས་ཀློང་དུ་ཐ་དད་མེད། །ཅེར་གྲོལ་དགོངས་པར་ལ་བཟླའོ། ཞེས་གསུངས་པ་བཞིན་ནོ། དེ་ལྟར་ལམ་ཟབ་མོ་ལྟ་སྒོམ་སྤྱོད་པའི་ལམ་གྱི་རིམ་པ་རྣམས་གོ་ལོ་དང་ཐོས་ལོར་མ་བཞག་པར་དོན་ཐམས་ཅད་གཞན་ལ་སྒྲོ་འདོགས་གཅོད་མི་དགོས་པར་རང་རྒྱུད་ལ་ལོན་ངེས་པ་ཞིག་མ་བྱས་ན་ཆོས་ཉིད་ཀྱི་དོན་གོ་བ་ཙམ་དུ་ལུས་ན་རྒྱུ་འབྲས་ལ་སྐུར་པ་བཏབ་ནས་ལམ་ལོག་པར་འགྲོ་ཉེན་ཡོད་པས། དུས་དང་རྣམ་པ་ཀུན་ཏུ་གནས་ལུགས་ཀྱི་དོན་ཕྱིན་ཅི་མ་ལོག་པ་ལྟ་སྒོམ་གྱི་ཕུ་ཐག་ནང་ནས་ཆོད་པ་ཞིག་ ༢༢༤༽གལ་ཆེ་རེམ་རེམ། ཐུབ་པའི་དབང་པོས། བསྲེགས་བཅད་བདར་བའི་གསེར་བཞིན་དུ། །ལེགས་པར་བརྟགས་ལ་ང་ཡི་བཀའ། ཞེས་གསུངས་པ་བཞིན་ནོ། མདོར་ན་དུས་རྣམས་ཀུན་ཏུ་ཤེས་པ་བག་མེད་ཁ་ཡན་དུ་མ་བཏང་བར་དྲན་པའི་ལྕགས་ཀྱུས་བཟུང་ལ། ཕྱིའི་སྤྱོད་པ། ནང་གི་བསམ་པ། གསང་བའི་ཉམས་ལེན་ཐམས་ཅད་རང་བབས་ཀྱི་དྲན་པའི་ངང་མ་བོར་བ་རེ་མ་བྱས་ན། བདག་གིས་ཁྱེད་ཅག་རྣམས་ལ་འོད་གསལ་རྫོགས་པ་ཆེན་པོའི་ལམ་གྱི་གནད་གསང་རྣམས་བསྟན་ཀྱང་གོ་ཡུལ་དུ་ཤོར་ནས་ལུས་ན་རང་གཞན་རྣམས་མཚམས་མེད་པའི་ལས་གསོག་བྱེད་དུ་འགྲོ་བ་ལ་ཚེགས་མེད་པ་ལྟ་བུ་ཡིན་པས། དྲན་ཤེས་བག་ཡོད་ཀྱི་སྒོ་ནས་གོ་དོན་རྒྱུད་ལ་ལོན་ཐབས་རེ་སྙིང་རུས་མཛད་པར་མ་འཆུག་རེམ་རེམ། རིག་འཛིན་འཇིགས་མེད་གླིང་པས། ཉམས་ན་བུན་འདྲ་སྟེ་ཡལ་ནས་འགྲོ། གོ་བ་ལྷན་པ་འདྲ་སྟེ་གོག་ནས་འགྲོ། གསུངས་པ་བཞིན་ནོ། དེ་དག་གི་མཐར་ཐུག་འཇོག་མཚམས་ནི། རང་བྱུང་གི་རིག་པ་སྐྱེ་འགག་གནས་གསུམ་དང་བྲལ་བ་དེ་ཀ་གཉིས་འཛིན་འཁྲུལ་པའི་དབང་དུ་མ་བཏང་བར་གནས་ལུགས་ཀྱི་ངོ་བོ་གང་དུའང་མ་གྲུབ་ ༢༢༥༽པའི་སྟོང་གསལ་འདུས་མ་བྱས་པ་དེ་ཆོས་སྐུ། རང་བཞིན་འགགས་པ་མེད་པ་སྲིད་ཞི་གཉིས་ཀྱི་ཡོན་ཏན་ཐམས་ཅད་མ་བཙལ་ཡོངས་གྲུབ་ཆེན་པོར་ཡེ་ལྡན་དུ་ལྷུན་གྱིས་གྲུབ་པའི་ཆ་ལ་ལོངས་སྐུ།

ཐུགས་རྗེ་གསལ་ལ་འཛིན་པ་མེད་པ་རང་གྲོལ་ཀུན་ཁྱབ་ཆེན་པོའི་ཆ་ལ་སྤྲུལ་སྐུ་སྟེ། སྐུ་གསུམ་མཉམ་པ་ཉིད་ཀྱི་ངོ་བོ་ནི་རང་རིག་འགྱུར་བ་མེད་པ་རྣམ་ཐར་སྒོ་གསུམ་དང་ལྡན་པ་སྤྲོས་པའི་མཐའ་བརྒྱད་དང་བྲལ་བ་དེ་ལ་ལྟ་བས་ཐག་བཅད། སྒོམ་པས་ངང་བསྐྱངས། སྤྱོད་པས་ལ་དོར། འབྲས་བུ་རང་ས་ཟིན་པར་བྱ་བ་ནི་གནད་ཀྱི་མན་ངག་ལགས་སོ། ཞལ་ལུང་ལས། མི་འགྱུར་མི་ཤིགས་རིག་པའི་ཀློང༌། །སྐུ་དང་ཡེ་ཤེས་འདུ་འབྲལ་མེད། །རྣམ་པར་མི་རྟོག་འོད་གསལ་དབྱིངས། །རང་ཀློང་རང་གྲོལ་འབྲས་བུའོ། ཞེས་གསུངས་པ་བཞིན་ནོ། དེ་ལྟར་མན་ངག་གསལ་འདེབས་གླེན་གཏམ་འདི། །སྐལ་ལྡན་ལས་འཕྲོ་ལྡན་པའི་བུ་སློབ་ལ། །མདོ་མེད་འཆོལ་མོ་སུ་ཁ་བཛྲ་གྱིས། སྙིང་ནས་སེམས་དཀར་ངག་ཚབ་ཡི་གེར་ཕུལ། །སྙིང་འདྲའི་སྐལ་ལྡན་རེས་འགའ་མ་གཏོགས་པའི། །སྙིང་ཆུང་ཐ་མལ་ཡོངས་ལ་བཀའ་རྒྱ་ ༢༢༦༽མཛོད། །སྙིང་པོའི་དོན་འདི་ཡལ་བར་མ་དོར་བར། །སྙིང་སྟོབས་དྲག་པོས་རྩེ་གཅིག་ཉམས་བླངས་ན། །སྙིང་ཐིག་ཆོས་ཀྱི་ལམ་ཟབ་འདི་ཡིས་ལོན། །རང་གཞན་དོན་གཉིས་མ་འབད་ལྷུན་གྲུབ་ནས། །རང་རིག་ཀུན་བཟང་རྒྱལ་སར་ཚེ་འདིར་བགྲོད། །རང་ཅག་རྣམས་ཀྱི་ཟབ་ལམ་ཁྱད་ཆོས་ལགས། །རང་ལ་དེ་ཙམ་མ་གཏོགས་ཆོས་གཞན་མེད། །སྐལ་ལྡན་ཁྱེད་ཅག་རྣམས་ཀྱི་དཔལ་དུ་ཤར། །བསྐལ་པར་འབད་པ་མི་དགོས་གྲོལ་བའི་ལམ། །སྐད་ཅིག་གཅིག་གིས་རྫོགས་སངས་རྒྱས་པར་ངེས། །ཞེས་པ་འདི་ཡང་མདོ་སྨད་གསང་ལུང་ཡང་དགོན་གྱི་བླ་སེར་འདུས་སྡེ་སྐལ་བཟང་རྣམས་ལ་ཐུགས་དམ་གསལ་འདེབས་སུ་སྙོམས་ལས་པ་མདོ་མེད་འཆོལ་མོ་སུ་ཁ་བཛྲ་གྱིས་སེར་དགོན་དབེན་ཁྲོད་དགའ་བའི་ཚལ་ནས་ཟླ་བ་དང་པོའི་ཚེས་གཉིས་དགེ་བར་པཉྩ་ནམ་མཁའི་མདངས་འཛིན་དང་དྲི་བྲལ་ལྷ་རེག་གི་སྐྱེས་བཅས་གུས་ཕུལ། དགེའོ།།