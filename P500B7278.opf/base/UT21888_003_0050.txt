༤༨༣༽ཆོས་ཉིད་མཁའ་འགྲོའི་གསང་མཛོད་ལས༔ འཕགས་མའི་མངོན་རྟོགས་བསྡུས་པ་བྱིན་རླབས་ཆུ་གཏེར་བཞུགས༔ ན་མོ༔ རྒྱལ་བ་ཀུན་ཡུམ་འཕགས་མ་སྒྲོལ༔ བདག་སོགས་འགྲོ་ཀུན་སྐྱབས་སུ་མཆི༔ མ་གྱུར་སེམས་ཅན་ཀུན་དོན་དུ༔ སྨོན་འཇུག་དོན་དམ་སེམས་བསྐྱེད་དོ༔ ལན་གསུམ༔ ཨཱཿ སྨྲ་བསམ་བརྗོད་བྲལ་དེ་བཞིན་ཉིད༔ རྩལ་སྣང་སྙིང་རྗེའི་རོལ་པ་ལས༔ རང་རིག་ཏཱཾ་དཀར་ཡོངས་གྱུར་པས༔ རང་ཉིད་ཡིད་བཞིན་འཁོར་ལོའི་སྐུ༔ དཀར་གསལ་ཞལ་གཅིག་མཛེས་པའི་སྤྱན༔ ཕྱག་གཉིས་གཡས་པས་མཆོག་སྦྱིན་དང༔ གཡོན་པས་ཨུཏྤལ་རྒྱས་པའི་སྟེང༔ འཆི་མེད་བཅུད་དབང་བུམ་པ་འཛིན༔ ཞབས་གཉིས་སྐྱིལ་ཀྲུང་པད་ཟླར་བཞུགས༔ དར་དང་རིན་ཆེན་རྒྱན་ཆས་སྤྲས༔ ཞི་བའི་ཚུལ་དགུ་ལྡན་པ་ཡི༔ སྒྱུ་མའི་ཆོ་འཕྲུལ་ཇི་བཞིན་བསྒོམ༔ དེ་ལྟར་གསལ་བའི་ཐུགས་སྲོག་ཏཱཾ༔ དཀར་པོ་གཡོན་འཁོར་འོད་ཟེར་འཕྲོས༔ པོ་ཊ་ལ་དང་གཡུ་ལོ་བཀོད༔ པདྨ་འོད་སོགས་ཞིང་ཁམས་ནས༔ རྗེ་བཙུན་སྒྲོལ་མའི་ལྷ་ཚོགས་རྣམས༔ གནས་འདིར་སྤྱན་འདྲེན་གཤེགས་སུ་གསོལ༔ དམ་ཡེ་དབྱེར་མེད་རོ་གཅིག་བཞུགས༔ སྒོ་ ༤༨༤༽ གསུམ་དད་པས་ཕྱག་བགྱིའོ༔ ཟག་མེད་ཏིང་འཛིན་མཆོད་པ་འབུལ༔ སྐུ་གསུང་ཐུགས་ཡོན་ཕྱག་འཚལ་བསྟོད༔ སྡོམ་གསུམ་འགལ་བ་མཐོལ་ལོ་བཤགས༔ དག་ཚངས་མཆོག་ཐུན་དངོས་གྲུབ་སྩོལ༔ རང་ཉིད་ཡིད་བཞིན་འཁོར་ལོ་ཡི༔ ཐུགས་ཀར་ཏཱཾ་ཡིག་དཀར་པོའི་མཐར༔ སྔགས་ཕྲེང་གཡོན་འཁོར་འོད་ཟེར་འཕྲོས༔ རབ་འབྱམས་རྒྱལ་བའི་ཞིང་ལ་ཕོག༔ རྒྱལ་ཀུན་ཐུགས་རྗེའི་ནུས་པ་བསྡུས༔ ཐུགས་ཀའི་སྔགས་ཕྲེང་ཉིད་ལ་ཐིམ༔ ཡེ་ཤེས་ཡོན་ཏན་མ་ལུས་རྒྱས༔ འོད་ཟེར་སྣོད་བཅུད་ཀུན་ལ་ཕོག༔ འགྲོ་ཀུན་སྒྲིབ་བསལ་བདེ་བར་ལྡན༔ ཕྱི་སྣོད་གཡུ་ལོ་བཀོད་པའི་ཞིང༔ ནང་བཅུད་ལྷ་དང་ལྷ་མོའི་གར༔ སྒྲ་གྲགས་གསང་སྔགས་འབྲུ་བཅུའི་སྒྲ༔ དྲན་རྟོག་འཕགས་མའི་ཐུགས་དབྱེར་མེད༔ མ་བཅོས་བློ་འདས་སོ་མའི་ངང༔ ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱ་ཡུརྫྙཱ་ན་བྷྲཱུྃ་སྭཱ་ཧཱཿ

ཅེས་བཟླས་ནད་གདོན་འཇིགས་བརྒྱད་ཞི་བར་འགྱུར༔ རང་ཉིད་ཡིད་བཞིན་འཁོར་ལོ་ཡི༔ ཐུགས་ཀའི་སྲོག་ཡིག་ས་བོན་ལས༔ འོད་ཟེར་སྣ་ཚོགས་ཕྱོགས་བཅུར་འཕྲོས༔ སྣང་རྩལ་སྲིད་པའི་ལྷ་འདྲེ་ཡིས༔ བླ་ཚེ་བརྐུས་དང་འཁྱམས་པ་དང༔ ཆད་གས་ཉམས་པ་འཐོར་བ་སོགས༔ མ་ལུས་བསྡུས་ནས་རང་ལ་བསྟིམ༔ རང་ཉིད་ཚེ་བསོད་དབང་ ༤༨༥༽ ཐང་རྒྱས༔ སྣང་བ་ལྷ་དང་ལྷ་མོར་ཤར༔ སྒྲ་གྲགས་སྔགས་ཀྱི་རང་བཞིན་ཅན༔ དྲན་རྟོག་ཆོས་སྐུའི་རོལ་པ་ལས༔ མ་ཡེངས་མི་བསྒོམ་བློ་བྲལ་ཀློང༔ ཐམས་ཅད་དག་པ་རབ་འབྱམས་ངང༔ བཟླས་པས་སྣོད་བཅུད་དག་མཉམ་རོལ༔ ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱ་ཡུརྫྙཱ་ན་པུཎྱེ་པུཥྚིཾ་སརྦ་སིདྡྷི་བྷྲཱུྃ་སྭཱ་ཧཱཿ ཅེས་བཟླས་ཚེ་བསོད་དཔལ་འབྱོར་རྒྱས༔ ས་མ་ཡ༔ རྒྱ་རྒྱ་རྒྱ༔ ཅེས་པ་འདི་ཡང་སྤྲུལ་སྐུ་རིན་ཆེན་དང་ཐུབ་བསྟན་བཟང་པོ་གཉིས་ཀྱི་བཀའ་ཕེབས་ལྟར་མ་བཅག་ཙམ་དུ་སྤྲང་མོ་དུད་འགྲོ་ལྟ་བུའི་བློ་དམན་པ་ཏཱ་རེའི་མིང་གིས་ཕུལ་བ་སྐུ་ཚེ་ཞབས་པད་བསྐལ་བརྒྱར་བརྟན་པར་གྱུར་ཅིག དགེའོ།། ཉམས་སྣང་ལས༔ ཡིད་བཞིན་འཁོར་ལོའི་རྩ་སྒྲུབ་རྡོ་རྗེའི་སྙིང་པོ་བཞུགས༔ ན་མོ་པདྨ་ཀཱ་ར་ཡེ༔ སྣང་བ་བདེ་ཆེན་ཡངས་པ་རུ༔ སྟོང་ཉིད་མཉམ་སྦྱོར་ཡེ་ཤེས་ཀྱི༔ སྒྱུ་འཕྲུལ་དྲྭ་བའི་རོལ་པ་རུ༔ སྣང་རྟོག་ལྷ་ཡི་ཕྱག་རྒྱར་ཤར༔ ལྷ་དང་སྣང་བ་ཆོས་ཉིད་གསུམ༔ དབྱེར་མེད་ངང་ནས་འདི་སྐད་བརྗོད༔ ན་མོ༔ རང་བྱུང་རིག་པ་བྱང་ཆུབ་སེམས༔ འདུ་འབྲལ་མེད་པར་སྐྱབས་སུ་མཆི༔ གཉིས་སྣང་འཁྲུལ་པའི་འགྲོ་བ་ཀུན༔ རང་གྲོལ་ཆེན་པོར་སེམས་བསྐྱེད་དོ༔ ཨཱཿ བསམ་བརྗོད་བྲལ་བ་འོད་གསལ་ཀློང༔ མཐའ་ ༤༨༦༽གཉིས་ལས་འདས་བྱང་ཆུབ་སེམས༔ རྣམ་ཀུན་མཆོག་ལྡན་དོན་གྱི་དབྱིངས༔ མཆོག་ཏུ་མི་འགྱུར་བདེ་བ་ཆེ༔ དབྱིངས་དང་ཡེ་ཤེས་གཉིས་མེད་པའི༔ རིག་པ་ཆོས་ཉིད་དོན་གྱི་ལྷ༔ ཡིད་བཞིན་འཁོར་ལོ་ཞི་འཛུམ་མཛེས༔ དཀར་གསལ་ཞལ་གཅིག་སྤྱན་གསུམ་ལྡན༔ ཕྱག་གཡས་མཆོག་སྦྱིན་གཡོན་པ་ཡིས༔ ཨུཏྤལ་སྟེང་ན་ཚེ་བུམ་འཛིན༔

ཞབས་གཉིས་པད་ཟླར་ཕྱེད་སྐྱིལ་བཞུགས༔ དར་སྣ་རིན་ཆེན་རྒྱན་རྣམས་རྫོགས༔ དབུ་སྐྲ་ཟུར་ཕུད་རྩེ་བྲན་མཛེས༔ ཕྱག་ཞབས་མཐིལ་བཞིར་སྤྱན་དང་ལྡན༔ འོད་འབར་ཟླ་བའི་རྒྱབ་ཡོལ་དང༔ ཡེ་ཤེས་འཇའ་ཟེར་འཁྲིགས་ཀློང་དུ༔ རིག་སྟོང་གཉིས་མེད་ཡེ་ཤེས་ལྷ༔ སྣང་ལ་རང་བཞིན་མེད་པར་བསྒོམ༔ དེ་ལྟར་གསལ་བའི་ཐུགས་ཀློང་དུ༔ གསེར་འཁོར་རྩིབས་བརྒྱད་པད་ཟླའི་སྟེང༔ ཐུགས་སྲོག་ས་བོན་ཏཱཾ་དཀར་པོ༔ ཆུ་ཤེལ་མདོག་འདྲའི་མཐའ་བསྐོར་དུ༔ རྩ་བའི་སྔགས་ཀྱིས་གཡོན་དུ་འཁོར༔ རྡོ་རྗེ་གསུམ་གྱི་ངོ་བོར་གནས༔ དེ་ལས་འོད་འཕྲོས་དོན་གཉིས་བྱས༔ ཚུར་འདུས་སྲོག་གི་སྙིང་པོར་བསྟིམ༔ རྡོ་རྗེའི་ཚེ་ལ་དབང་ཐོབ་ནས༔ མི་འགྱུར་མི་ཤིགས་སྲོག་ཐོབ་བསམ༔ ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱ་ཡུརྫྙཱ་ན་སིདྡྷི་བྷྲུྃ༔ ཅེས་པ་བརྒྱ་སྟོང་ཁྲི་འབུམ་སོགས༔ རླུང་དང་བསྲེས་ ༤༨༧༽ལ་ཡིད་བཟླས་སམ༔ ཡང་ན་སྒྲ་དག་སྨྲ་བཅད་ནས༔ ཚུལ་བཞིན་བཟླས་པས་དངོས་གྲུབ་ཐོབ༔ འཆི་བདག་གཤིན་ཆེའི་ཁར་ཚུད་ཀྱང༔ ལམ་གསུམ་ཚེ་འཕྲང་སེལ་བར་ངེསཿ བདེན་རྫུན་ལག་ཏུ་ལོངས་དང་གསལ༔ སྐལ་ལྡན་བུ་ཡི་དཔལ་དུ་ཤོག༔ སྐལ་མེད་རྣམས་ལ་ཨ་ཐམ་རྒྱ༔ ས་མ་ཡ༔ རྒྱ་རྒྱ་རྒྱ༔ ཅེས་པ་འདི་ཡང་སྐལ་ལྡན་སྐྱེས་བུ་ཤྲཱིའི་མིང་འཛིན་གྱིས་རིན་ཆེན་གཉིས་པའི་སྐྱེས་བཅས་བཀའ་བསྐུལ་ཟབ་ཕྱིར་མི་ལྡོག་ཙམ་དུ་སུ་ཁ་བཛྲའི་མིང་གིས་རིག་པའི་གབ་སྒྲོམ་ལས་རྗེས་སྣང་ཡིག་རིས་སུ་བྲིས་པའོ།། དགེའོ།། རྗེས་རིམ་མཆོད་བསྟོད་ནི༔ ཨོཾ༔ མཁའ་དབྱིངས་རྣམ་དག་ཀློང་ཡངས་ནས༔ ཟག་མེད་བདེ་སྟོང་མཆོད་པའི་སྤྲིན༔ རིག་སྟོང་དཀྱིལ་འཁོར་ལྷ་ལ་འབུལ༔ གསང་བ་མཆོག་གི་དངོས་གྲུབ་སྩོལ༔ མ་ཧཱ་བཛྲ་ཨརྒྷཾ་སོགས༔ ཤཔྡ་རཱུ་པ་སོགས༔ མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིཾ་ཏ་ཁཱ་ཧིཿ ཧཱུྃ༔ སྐྱེ་མེད་ཡེ་ཤེས་མཁའ་འགྲོའི་སྐུ༔ འགགས་མེད་རང་བྱུང་ལོངས་སྤྱོད་རྫོགས༔ ཐུགས་རྗེས་ཚེ་དང་ཡེ་ཤེས་སྩོལ༔ བཅོམ་ལྡན་ཡིད་བཞིན་འཁོར་ལོར་བསྟོད༔

སྐྱེ་དང་ཚེ་རབས་ཐམས་ཅད་དུ༔ འཕགས་མ་ཁྱེད་ཀྱིས་རྗེས་བཟུང་ནས༔ བཟང་ངན་འབྲེལ་བཅས་འགྲོ་བ་ཀུན༔ མི་གནས་གཏན་སྲིད་ཟིན་པར་ཤོག༔ ཅེས་པ་འདིའང་སུ་ཁ་བཛྲ་གྱིས་སོ།། ༤༨༨༽ ཆོས་ཉིད་མཁའ་འགྲོའི་ཐུགས་ཐིག་ལས༔ འཆི་བ་བསླུ་བའི་ཐབས་ཀུ་སུ་ལུའི་མན་ངག་བཞུགས༔ ན་མོ་གུ་རུ་པདྨ་ཀཱ་ར་ཡེ༔ པདྨ་བདག་གི་རྗེས་འཇུག་སྐྱེས་བུ་རྣམས༔ ངེས་མེད་དབེན་རིར་སྒྲུབ་པ་ལྷུར་ལེན་ཚེ༔ སྔོན་གྱི་ལས་དང་འཕྲལ་སྐྱེན་ལས་བྱུང་བས༔ དུས་ཡིན་འཆི་བའི་བར་ཆད་བཟློག་པའི་ཐབས༔ གསང་བྱང་མན་ངག་ཟབ་མོ་འདི་རུ་བསྟན༔ ས་མ་ཡ༔ དེ་ནས་ལག་ལེན་རིམ་པ་འདི་ལྡན་བྱ༔ ཆང་བུ་དང་ནི་ཤ་དུམ་ངར་གླུད་རྣམས༔ རབ་ན་ཅི་འགྲུབ་འབྲིང་དུ་བརྒྱ་རྩ་དང༔ ཐ་ན་རང་ལོའི་གྲངས་དང་མཉམ་པར་བསགས༔ བདག་བསྐྱེད་བསྡུས་ཙམ་སྔོན་སོང་མཆོད་བསྟོད་མཐར༔ སྔོན་ལས་འཕྲལ་རྐྱེན་ལས་བྱུང་གདོན་བགེགས་ཚོགས༔ སྐད་ཅིག་ཉིད་དུ་རང་མདུན་འཁོད་པར་བསམ༔ སྙིང་རྗེས་ཀུན་ནས་བསླངས་ཏེ་འདི་སྐད་བརྗོད༔ ཨོཾ་ཨཱཿཧཱུྃ༔ ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སཾ་བྷ་ར་སཾ་བྷ་ར་ཧཱུྃ༔ ལན་བདུན་རེས་ཆང་བུ་བསྔོས་ལ་མཚན་བཞིན་བརྗོད་མཐར༔ ཀྱཻ༔ འཁྲུལ་སྣང་ལས་ཀྱི་དབང་སོང་བས༔ ཚེ་ལ་བརྐུ་ཞིང་བླ་ལ་འཇབ༔ སྲོག་ལ་རྔམས་པའི་གདོན་བགེགས་ལ༔ ངར་མི་ཤ་དུམ་ཆང་བུ་དང༔ ཟས་སྣ་ལ་སོགས་ལོངས་སྤྱོད་རྣམས༔ དངོས་ཡིད་ཏིང་འཛིན་ལས་སྤྲུལ་པའི༔ མི་ཟད་རིན་ཆེན་གཏེར་དུ་བསྔོ༔ ཡིད་ལ་ཅི་འདོད་ཐོབ་གྱུར་ནས༔ བྱང་ཆུབ་སེམས་དང་ལྡན་གྱུར་ཅིག༔ རིན་ཆེན་མང་དང་གཟུགས་མཛེས་དང༔ ༤༨༩༽འབྱམས་ཀླས་འཇིགས་སྒྲོལ་ལ་སོགས་པའི༔ བསྔོས་པ་བཞིན་དུ་ཡོངས་ཐོབ་ནས༔ ཀེག་དང་ཕུང་སྲི་ངན་པ་བཟློག༔ བཞི་བརྒྱད་རྩ་བཞིའི་ནད་རྣམས་བཟློག༔ སྟོང་ཕྲག་བརྒྱ་ཅུའི་བགེགས་རྣམས༴ དུས་མིན་འཆི་བ་རྣམ་བརྒྱད༴ ཕ་ཚན་རྒབ་འདྲེས་རྒོལ་བ༴ བྱང་ཆུབ་སྒྲུབ་པའི་བར་ཆད༴ གེགས་ཞི་བསམ་དོན་ལྷུན་གྲུབ་ཤོག༔ རྩ་གསུམ་སྲུང་མའི་མཐུ་བྱིན་གྱིས༔

ཚེ་སྒྲུབ་མཐའ་རུ་ཕྱིན་པ་དང༔ གང་བསམ་འདོད་དོན་ཡོངས་འགྲུབ་ནས༔ ཚེ་འདིར་དོན་གཉིས་དཔལ་ཐོབ་ཤོག༔ ཅེས་བརྗོད་འཁོར་གསུམ་དམིགས་རྒྱས་ཐོབ༔ དེ་ལྟར་གྲངས་ལྡན་བསྔོས་པ་ཡིས༔ བར་ཆད་རྐྱེན་རྣམས་མ་ལུས་སེལ༔ བདེན་རྫུན་ལག་ཏུ་ལོངས་དང་གསལ༔ དྲེགས་པ་རྣམ་གསུམ་གཉེར་གྱིས་ཤིག༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་ལ་ཨ་ཐཾ་རྒྱ༔ ཆོས་བདག་བུ་ཡི་དཔལ་དུ་སྤྲོད༔ ས་མ་ཡ༔ རྒྱ་རྒྱ་རྒྱ༔ ༔ ཞེས་པ་འདིའང་རང་སློབ་དམ་པ་བྱ་བྲལ་ནམ་མཁའི་རྣལ་འབྱོར་པ་ཀརྨ་དོན་ཡོད་རྒྱ་མཚོའི་ཚེ་འཕྲང་སེལ་བའི་ཕྱིར་དུ་མ་ནུས་སྤྲང་མོ་བདེ་བའི་རྡོ་རྗེས་ཉམས་ཆོས་ཡིག་རིས་སུ་བྲིས་པའོ།། ༤༩༠༽