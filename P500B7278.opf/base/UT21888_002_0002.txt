༡༠༣༽ཆོས་ཉིད་མཁའ་འགྲོའི་གསང་མཛོད་ཀྱི་ཐོད་རྒལ་འཇའ་ལུས་མངོན་འགྲུབ་ཀྱི་པྲ་ཁྲིད་སངས་རྒྱས་མཉམ་སྦྱོར་འོད་གསལ་སྙིང་པོ་ཞེས་བྱ་བ་བཞུགས་སོ། ༡༠༤༽ ན་མོ་གུ་ར་ཝེ། བདེ་གཤེགས་རྒྱལ་དང་རྒྱལ་སྲས་ཐམས་ཅད་ཀྱི། །སྐུ་གསུང་ཐུགས་ཡོན་ཕྲིན་ལས་ཡོངས་འདུས་དཔལ། །འགྲོ་བའི་སྐྱབས་མགོན་ཨོ་རྒྱན་ཆོས་ཀྱི་རྗེ། །པདྨ་ཐོད་ཕྲེང་ཞབས་ལ་གུས་པས་འདུད། །རྡོ་རྗེ་ཕག་མོ་མི་མོའི་གཟུགས་སུ་བཞེངས། །གང་འདུལ་ཐབས་ཀྱིས་འགྲོ་རྣམས་རྗེས་སུ་འཛིན། །གནས་གསུམ་མཁའ་འགྲོའི་གཙོ་མོ་མཚོ་རྒྱལ་མ། །སངས་རྒྱས་པདྨའི་ལྕམ་ལ་རྟག་ཏུ་འདུད། །རྒྱལ་ཀུན་མཁྱེན་བརྩེ་ནུས་གསུམ་གཅིག་བསྡུས་དཔལ། །ཡེ་ཤེས་སྒྱུ་མའི་གར་བསྒྱུར་རིག་པ་འཛིན། །སྐྱབས་ཀུན་ཡོངས་འདུས་འདྲེན་སྟོན་ཆོས་ཀྱི་རྗེ། །པདྨ་ལས་འབྲེལ་རྩལ་ལ་ ༡༠༥༽གུས་ཕྱག་འཚལ། །བྱང་ཆུབ་བར་དུ་རིགས་ཀྱི་བདག་པོར་བཞུགས། །བདག་རྒྱུད་སྨིན་ཅིང་གྲོལ་བར་བྱིན་གྱིས་རློབས། །གནས་དང་ཉེ་གནས་ཞིང་དང་ཉེ་ཞིང་ལ། །དབང་བསྒྱུར་ཌཱ་ཀི་དམ་ཅན་རྒྱ་མཚོ་དང༌། །བརྒྱུད་གསུམ་རིག་འཛིན་བླ་མའི་དམ་གནས་པའི། །གསང་སྔགས་བཀའ་ཡི་གཉེར་འཛིན་གཏེར་བདག་གིས། །ཕྲིན་ལས་མཛོད་ལ་བཀའ་ཡི་གནང་བ་སྩོལ། དེ་ལ་འདིར་འོད་གསལ་མྱུར་ལམ་ཐོད་རྒལ་གྱི་གདམས་པ་འཇའ་ལུས་མངོན་འགྲུབ་ཀྱི་ཁྲིད་འདི་ཉིད་འཆད་པར་བྱེད་པ་ལ། བཤད་བྱའི་ཡན་ལག་བཤད་པ་དང༌། བཤད་བྱ་གཞུང་དོན་དངོས་བཤད་པ་གཉིས་ལས། དང་པོ་བཤད་བྱའི་ཡན་ ༡༠༦༽ལག་བཤད་པ་ལའང༌། རྒྱལ་བ་ཐབས་མཁས་ལ༴སོགས། ཁྱད་པར་བཞིས་འཕགས་པ། རྒྱ་ཆེ་ཟབ་མོ་ས་ཡི་གཏེར་བྱོན་རྫོགས་པ་ཆེན་པོ་ཨ་ཏི་ཡོ་གའི་སྙིང་བཅུད་ཨ་ཏིའི་ཨ་ནུ་ཞེས་ཆོས་བཅུད་ཀུན་གྱི་རྩེ་རྒྱལ། འབྲས་བུའི་གྲོལ་ས་ཀུན་གྱི་མཐར་ཐུག་པ། མྱུར་ལམ་འཕོ་བ་ཆེན་པོའི་གདམས་པ་འདི་ཉིད་འཆད་པར་བྱེད་པ་ལ། ཐོག་མར་ཆོས་ཉན་པའི་སོགས་དགོས་སོ། དེ་ལྟར་བཤད་བྱའི་ཡན་ལག་བཤད་པ་དེ་ཉིད་སྔོན་དུ་གྲུབ་ཟིན་པའི་དབང་དུ་བྱས་ཏེ།

གཉིས་པ་བཤད་བྱ་གཞུང་དོན་དངོས་བཤད་པ་ལ། ཐོག་མར་དགེ་བ་ཀླད་ཀྱི་དོན། བར་དུ་དགེ་བ་གཞུང་གི་དོན། ཐ་མར་དགེ་བ་མཇུག་གི་དོན་དང་ས་བཅད་རྣམ་པ་གསུམ་དུ་ཡོད་པ་ལས། ཐོག་མར་དགེ་བ་ཀླད་ཀྱི་དོན་དེ་ལ། མཚན་དོན་སྨོས་པ། མཆོད་པར་བརྗོད་པ། བརྩམས་པར་དམ་བཅའ་དང་གསུམ་ལས། དང་པོ་མཚན་དོན་སྨོས་པ་ནི། ཆོས་ཉིད་མཁའ་འགྲོའི་གསང་མཛོད་ལས་མྱུར་ལམ་ཐོད་རྒལ་གྱི་གདམས་པ་འཇའ་ལུས་མངོན་འགྲུབ་བཞུགས་སོ༔ གསུངས་པས། དེ་ཡང་འདས་མ་འོངས་ད་ལྟ་དུས་གསུམ་ཀུན་ཏུ་ཆོས་ཉིད་རྒྱུ་འབྲས་ལས་འདས་པའི་མཁའ་དབྱིངས་སུ་འཁོར་འདས་ཀྱི་ཆོས་ཐམས་ཅད་ ༡༠༧༽འགྲོ་འོང་དང་བྲལ་ཞིང་ཡེ་ནས་སྐུ་གསུམ་མཉམ་པ་ཆེན་པོའི་ཀློང་དུ་འུབ་ཏུ་རོལ་ཞིང༌། ཡེ་ཤེས་དང་ཡོན་ཏན་ཀུན་གྱི་འབྱུང་གནས་དམ་པར་གྱུར་ཅིང་གསང་ཆེན་གཉིས་དང་ལྡན་པ་མ་རྒྱུད་དགོངས་པའི་ཀློང་མཛོད་ཟབ་མོ་དེ་ལས། ཐབས་བསྐྱེད་པའི་རིམ་པ་དང་ཤེས་རབ་རླུང་རྩོལ་གྱི་གནད་ལ་བརྟེན་མ་དགོས་པར་ཚེ་འདིར་གདོད་མའི་མགོན་པོའི་གོ་འཕང་མྱུར་དུ་བགྲོད་པར་བྱེད་པའི་ལམ། འོད་གསལ་ཐོད་རྒལ་ཟབ་མོའི་མན་ངག་ཆོས་ཉིད་མངོན་སུམ་གྱི་སྣང་བ་མངོན་དུ་གྱུར་པའི་གདམས་པ། མ་དག་པའི་སྣང་བ་ཐམས་ཅད་དག་དབྱིངས་དྭངས་མར་འཕོས་ནས་འཇའ་ལུས་འཕོ་བ་ཆེན་པོའི་སྐུ་མངོན་སུམ་དུ་འགྲུབ་པའི་ཐབས་ཁྱད་པར་ཅན་དུ་གྱུར་པས་ན་འཇའ་ལུས་མངོན་འགྲུབ། བཞུགས་སོ་ཞེས་པ་ནི་མྱུར་ལམ་གསང་བ་ཆེན་པོའི་དགོངས་པ་མངོན་དུ་གྱུར་པའི་ཐབས་ཟབ་མོ་འདི་ན་ཡོད་དོ་ཞེས་པའི་དོན་ནོ། དགོས་པ་ནི། སྐྱེས་བུ་རབ་ཀྱིས་དབུ་ནས་ཞབས་སུ་བསྡུ་བའི་དོན་ཁོང་དུ་ཆུད་པ་དང༌། འབྲིང་གིས་ཐེག་པ་གང་གི་ཕྱོགས་སུ་གཏོགས་ཤེས་པ་དང༌། ཐ་མས་ཀྱང་གླེགས་བམ་བཙལ་སླ་བའི་དགོས་པ་ཡོད་དོ། གཉིས་པ་མཆོད་པར་བརྗོད་པ་ལ། སྤྱི་དང་བྱེ་བྲག་ ༡༠༨༽གཉིས་ལས། དང་པོ་སྤྱིར་མཆོད་པར་བརྗོད་པ་ནི། ན་མོ་ཛྙཱ་ན་ཌཱ་ཀི་ཡེ༔ གསུངས་པས། ན་མོ་ཞེས་པ་ཕྱག་འཚལ་བའི་ཚིག་དང༌།

ཛྙཱ་ན་ཌཱ་ཀི་ཡེ་ཤེས་པ་ནི་དབྱིངས་དང་དབྱིངས་བཞུགས་ཀྱི་ཡེ་ཤེས་མཁའ་འགྲོའི་ཚོགས་ལ་རྣམ་གསུམ་དང་པའིསྒོ་ནས་ཕྱག་འཚལ་ལོ། ཞེས་པའི་དོན་ནོ། བྱེ་བྲག་ཏུ་མཆོད་པར་བརྗོད་པ་ནི། སྐྱེ་མེད་དབྱིངས་ཡུམ་ཀུན་བཟང་མོ༔ རང་བཞིན་མ་འགགས་རྣལ་འབྱོར་མ༔ ཀུན་ཁྱབ་རང་གསལ་རྒྱལ་བའི་ཡུམ༔ དཔལ་ལྡན་རྡོ་རྗེ་ཕག་མོར་འདུད༔ ཅེས་གསུངས་པ་ནི། སྐྱེ་བ་མེད་པ་ཆོས་ཀྱི་དབྱིངས་ཀྱི་ཡེ་ཤེས་དུས་གསུམ་ཀུན་ཏུ་འགྱུར་བ་མེད་ཅིང་ཕྲིན་ལས་བཟང་པོས་ས་གསུམ་གྱི་འགྲོ་བ་རྣམས་ལ་གང་ལ་གང་འདུལ་གྱི་མཛད་པ་ཕྲིན་ལས་དང་མཁྱེན་བརྩེའི་ཡེ་ཤེས་ཀྱི་སྒོ་མ་འགགས་པར་གསལ་བ་དེ་ལ་ཡུམ་ཀུན་ཏུ་བཟང་མོ་རང་བཞིན་འགགས་པ་མེད་པའི་ཡེ་ཤེས་འོད་གསལ་མཐའ་དབུས་དང་བྲལ་ཞིང་སྐུ་དང་ཡེ་ཤེས་ཡོན་ཏན་ཐམས་ཅད་བྱ་རྩོལ་ཕྱོགས་ལྷུང་མེད་པར་རང་གསལ་ལྷུན་གྲུབ་ཆེན་པོར་རོལ་པས་ན་ཡུམ་རྣལ་འབྱོར་མ། ཀུན་ཁྱབ་ཀྱི་ཡེ་ཤེས་གསལ་ལ་སྒོ་མ་འགགས་པ། མཁྱེན་གཟིགས་ཀྱི་ཤེས་རབ་ཆེན་པོ་བློའི་ཡིད་དཔྱོད་ལས་འདས་པའི་དབྱིངས་དེ་ལ་རྒྱལ་ཀུན་བསྐྱེད་པའི་ཡུམ་དུ་བརྗོད་པའོ། དཔལ་ལྡན་རྡོ་རྗེ་ ༡༠༩༽ཕག་མོར་འདུད་ཅེས་པ་ནི། དེ་ལྟ་བུའི་རང་གསལ་སྐུ་གསུམ་འདུ་འབྲལ་མེད་པའི་ཀློང་དུ་རང་དོན་ཆོས་སྐུའི་དཔལ་དང༌། གཞན་དོན་ཕྲིན་ལས་ཀྱི་དཔལ་ལ་མངའ་བརྙེས་ཤིང་དག་པ་གཉིས་ལྡན་གྱི་སངས་རྒྱས་ཀུན་ཏུ་བཟང་མོ་རྒྱལ་ཡུམ་རྡོ་རྗེ་བཙུན་མོ་མཆོག་དེ་ལ་འདུ་འབྲལ་མེད་ཅིང༌། སྐུ་གསུམ་མཉམ་ཉིད་རྫོགས་པའི་དབྱིངས་ཆེན་པོ་དེ་ལ་འུབ་ཏུ་ཆུབ་པ་ལ་འདུད་དོ། ཞེས་བརྗོད་པའོ། དོན་གསུམ་པ་བརྩམ་པར་དམ་བཅའ་ཚུལ་ནི། ཤིན་ཏུ་རྟོགས་དཀའི་ལམ་ཟབ་མོ༔ བླ་མེད་རྡོ་རྗེ་ཐེག་པ་ཡི༔ འབྲས་བུའི་ཡེ་ཤེས་མངོན་གྱུར་ཐབས༔ འཇའ་ལུས་ཆོས་སྐུའི་གདམས་པ་བསྟན༔ གསུངས་པས། དེ་ལ་འདིར་ཚེ་རབས་ཐོག་མཐའ་མེད་པའི་དུས་ནས་ཚུལ་ཁྲིམས་རྣམ་པར་དག་པས་གཞི་བཟུང༌། སྦྱིན་སོགས་ཕ་རོལ་ཏུ་ཕྱིན་པ་དྲུག་གི་སྒོ་ནས་རྒྱུ་རྣམ་པར་དག་པ་བསོད་ནམས་ཀྱི་ཚོགས་དང༌།

ཡང་དག་པ་ངེས་པ་དོན་གྱི་ལྟ་བ་ཉམས་སུ་བླངས་ནས་ཚུལ་བཞིན་སྤྱོད་པ་ཡེ་ཤེས་ཀྱི་ཚོགས་ཏེ། ཚོགས་གཉིས་རྒྱ་མཚོ་ལྟ་བུར་བསགས་པ་དང་སྨོན་ལམ་བཟང་པོས་མཚམས་སྦྱར་བ་ལ་བརྟེན་ནས། བརྒྱུད་ལྡན་བླ་མ་དམ་པས་རྗེས་སུ་བཟུང་བའི་སྐྱེས་བུ་སྐལ་ལྡན་ལས་ཅན་རྣམས་ ༡༡༠༽ཀྱི་སྤྱོད་ཡུལ་ཁོ་ནར་གྱུར་ཅིང༌། ཟབ་ལམ་དམ་པ་འདི་ལ་དད་བརྩོན་མེད་ཅིང་དབང་པོ་དམན་པའི་རིགས་རྣམས་ཀྱིས་བསྐལ་པར་འབད་ཀྱང་འདིའི་དོན་ཇི་བཞིན་པ་མཐོང་དཀའ་བས་ན། ཡིད་དཔྱོད་བློའི་སྦུན་པའི་སྐྱོན་གང་གིས་ཀྱང་མ་བསླད་པར་རང་བྱུང་གི་ཡེ་ཤེས་ཆེན་པོ་ཡེ་སྟོང་རྩ་བྲལ་དུ་ངོ་སྤྲད་པའི་མྱུར་ལམ་ཟབ་མོ། ཡང་གསང་བླ་ན་མེད་པ་གསང་སྔགས་རྡོ་རྗེ་ཐེག་པ། ལམ་ཀུན་གྱི་རྩ་བ། ཆོས་བཅུད་ཀུན་གྱི་སྙིང་པོ། འབྲས་བུའི་གྲོལ་ས་ཀུན་གྱི་མཐར་ཐུག་པ། ཡེ་ཤེས་ལྷུན་གྲུབ་རིན་པོ་ཆེ་དགོངས་པ་མངོན་དུ་གྱུར་པའི་ཐབས་སམ། མ་དག་པ་སྙིགས་མའི་སྣང་བ་ཐམས་ཅད་དྭངས་མ་འོད་གསལ་འཇའ་ལུས་འཕོ་བ་ཆེན་པོའི་དབྱིངས་སུ་བཙན་ཐབས་ཉིད་དུ་གྲོལ་བའི་གདམས་པ་འདི་ཉིད་བསྟན་པར་བྱའོ། དེ་ཡན་ཆད་ཀྱིས་ཀླད་དོན་སོང་བའི་དབང་དུ་བྱས་ཏེ། བར་དུ་དགེ་བ་གཞུང་གི་དོན་ལ་སྔོན་འགྲོ་དང་དངོས་གཞི་གཉིས་ལས། དང་པོ་སྔོན་འགྲོ་ལའང་ཐུན་མོང་སྤྱི་དང༌། ཐུན་མིན་ནང་གི་སྔོན་འགྲོ་གཉིས་ལས། ཐོག་མར་ཐུན་མོང་གི་སྔོན་འགྲོ་བློ་ལྡོག་རྣམ་པ་བཞིས་རང་རྒྱུད་ལེགས་པར་སྦྱངས་ནས། འཁོར་བ་གང་དུ་སྐྱེས་ཀྱང་སྡུག་བསྔལ་གྱི་ ༡༡༡༽རང་བཞིན། སྡུག་བསྔལ་གྱི་ཡོ་ལང༌། སྡུག་བསྔལ་གྱི་འཁྲུལ་འཁོར་ལས་མ་འདས་ཤིང་བདེ་བའི་གོ་སྐབས་སྐད་ཅིག་ཙམ་ཡང་མེད་པ་ལ་ཡིད་གཞོལ་ནས་ད་ནི་གཏན་གྱི་བདེ་བ་ཐོབ་ཕྱིར་དམ་པའི་ཆོས་རྣམ་དག་ཅིག་བསྒྲུབ་པར་དམ་བཅའ་སྟེ་ཚེ་དང་སྒྲུབ་པ་མཉམ་པ་ཞིག་བྱེད་སྙམ་པའི་དམ་བཅའ་བརྟན་པོས་རང་རྒྱུད་ཆོས་དང་འདྲེས་པ་ཞིག་གལ་ཆེ། གཉིས་པ་ཐུན་མིན་ནང་གི་སྔོན་འགྲོ་འཁོར་འདས་རུ་ཤན་འབྱེད་པ་ལ་ཕྱི་ནང་གསང་བ་གསུམ་དུ་ཡོད་པ་ལས།

དང་པོ་ཕྱི་ལྟར་དུ་ཤན་འབྱེད་པ་ནི། སྒོ་འདི་ཉམས་སུ་ལེན་པའི་སྐྱེས་བུ་རྣམས་ཀྱིས་ཐོག་མར་བག་ཆགས་ཀྱི་སྒོ་གསུམ་མངོན་ཞེན་རང་འགགས་ལ་འགྲོ་བའི་ཕྱིར་དུ། གནས་དབེན་པ་མིའི་རྒྱུ་འགྲུལ་དང་མཐོང་ཚོར་མེད་པ། དགྲ་ཇག་ལ་སོགས་པའི་འཇིགས་པ་དང༌། མི་མིན་གདོན་བགེགས་ཀྱི་འཚེ་བ་མེད་པའི་སར་ཕྱིན་ནས་གཞི་བདག་དཀར་ཕྱོགས་ལ་དཀར་གཏོར་གཏོང༌། ནག་ཕྱོགས་ལ་དམར་གཏོར་བཏང་ནས་རུ་ང་དང་གདུག་རྩུབ་མེད་ཅིང་སྡོང་གྲོགས་དང་བར་ཆད་མི་འབྱུང་བའི་ཕྲིན་ལས་བཅོལ། དེ་ནས་རང་གཞན་སེམས་ཅན་ཐམས་ཅད་ཚེ་འདིར་མི་གནས་པའི་གཏན་སྲིད་ཟིན་པར་བྱའོ་སྙམ་ནས་བྱང་ཆུབ་མཆོག་ཏུ་སེམས་བསྐྱེད་ཅིང༌། བླ་མ་སྤྱི་བོར་བསྒོམ་ལ་ ༡༡༢༽གསོལ་བ་དུང་ངེ་བ་ཞིག་བཏབ་མཐར། ཕྱི་ལུས་ཀྱི་རུ་ཤན་འགྲོ་བ་དང༌། ཕར་ཚུར་དུ་གཅུས་པ་དང༌། ཁྲུལ་འཁོར་སྣ་ཚོགས་བྱེད་ཅིང་ཡན་ལག་རྣམས་ཀྱང་ཕར་འཕེན་པ་ཚུར་སྡུད་པ་སོགས་སེམས་ཀྱིས་གང་དྲན་བྱེད་པ་དང༌། ཁྱད་པར་རིགས་དྲུག་གི་སྤྱོད་པ་དམྱལ་བ་ཚ་གྲང༌། ཡི་དྭགས་བཀྲེས་སྐོམ་གྱི་སྡུག་བསྔལ། དུད་འགྲོ་བཀོལ་སྤྱོད། ལྷ་མིན་འཐབ་རྩོད། ལྷ་འཆི་འཕོ་ལྟུང་བ། མི་སྐྱེ་རྒ་ན་འཆི་སོགས་ཀྱི་སྤྱོད་པ་ཐམས་ཅད་རང་རྒྱུད་ལ་བླངས་ནས། དེ་དག་གི་རྣམ་འགྱུར་སོགས་ལ་དཀའ་ཚེགས་དང་སྐྱོ་ངལ་མེད་པར་བྱེད་པ་དང༌། ངག་རུ་ཤན་ཡང་དེ་དག་གི་སྐད་སེམས་ཀྱིས་དྲན་ཚད་དང་ཤེས་ཚད་ཐམས་ཅད་བླང་དོར་མེད་པར་བརྗོད་པ་དང༌། སེམས་ཀྱི་རྟོག་ཚོགས་ཀྱང་རིགས་དྲུག་གི་སྡུག་བསྔལ་དང་ཉོན་མོངས་དུག་ལྔ་དུག་གསུམ་ལ་སོགས་པ་བཟང་ངན་གྱི་རྟོག་པ་གང་ཤར་ཡང་ཤར་ཐོག་དེ་ག་ནས་སྤང་བླང་བཅས་བཅོས་གང་ཡང་མི་བྱེད་པར་དཔེར་ན་སྨྱོན་པ་འུར་ལངས་པ་ལྟ་བུའི་སྤྱོད་པས་སྒོ་གསུམ་རང་གར་ཡན་པའི་ཚེ་ན། ཇི་ཞིག་ན་རྟོག་ཚོགས་ཐམས་ཅད་དཔེར་ན་ལྟག་ཆུ་ཆད་པ་བཞིན་དུ་སོང་ནས་སྒོ་གསུམ་ངལ་དུབ་ཀྱི་རྣམ་པས་འཁོར་བ་ལ་སྙེམས་ཐག་ཆོད་ཅིང་ཆོས་ཉིད་དོན་ལ་བློ་འཆུན་པར་འགྱུར་རོ།

མཐར་རང་ཉིད་སྟོན་པ་ཤཱཀྱ་ཐུབ་ ༡༡༣༽པའི་སྐུར་བཀྲ་ལམ་མེར་གསལ་ནས་སྐུ་ལས་འོད་ཟེར་འཕྲོས་པས་རིགས་དྲུག་གི་གནས་ཡུལ་བག་ཆགས་ཐམས་ཅད་ཉི་མས་མུན་པ་བཅོམ་པ་ལྟར་སོང་ནས་དེར་གནས་ཀྱི་འགྲོ་བ་རྣམས་ཀྱི་ལས་དང་བག་ཆགས་ཐམས་ཅད་དག་པར་བསམ་པ་དང༌། ངག་གིས་ཀྱང་ཤེར་ཕྱིན་སྙིང་པོ་ལ་སོགས་པ་འདོན་ཅིང་འགྲོ་བ་དེ་དག་གི་རྣ་བར་ཆོས་ཀྱི་སྒྲ་བསམ་གྱིས་མི་ཁྱབ་པ་ཐོས་པས་ཐམས་ཅད་ཀྱི་རྒྱུད་ལ་བྱང་ཆུབ་ཀྱི་སེམས་སྐྱེས་པར་བསམ་པ་སོགས་ལ་བརྩོན་པ་ཡིན་ནོ། དེ་ལྟར་སྒོ་གསུམ་གྱི་མངོན་ཞེན་ལོག་ཕྱིར་ལུས་ངག་གི་རྣམ་འགྱུར་སྣ་ཚོགས་ལ་རྩལ་སྦྱོང་བའི་ཚེ་ན། གནས་སྐབས་སུ་སྒོ་གསུམ་གྱི་ཞེན་པ་ལྡོག་པ་དང༌། འཁོར་བའི་གནས་ཡུལ་ཐམས་ཅད་སྒྱུ་མ་དང་རྨི་ལམ་ཉིད་དུ་ཤེས་ནས་འཁོར་འདས་རུ་ཤན་འབྱེད་པར་འགྱུར་རོ་གསུངས། གཉིས་པ་ནང་ལྟར་རུ་ཤན་འབྱེད་པ་ལ། བག་ཆགས་ཀྱི་ལུས་འདི་གྲུབ་ནས་བཟུང་སྟེ་རིགས་དྲུག་སོ་སོར་འཕེན་བྱེད་ཀྱི་རྒྱུ་ས་བོན་དྲུག་བག་ཆགས་ཀྱི་ཆ་དང་བཅས་པ་རྒྱུན་ཆགས་སུ་ཡོད་པའི་རྐྱེན་གྱིས་འཆི་བའི་ཚེ་ནའང་ས་བོན་དེ་རྣམས་ཀྱི་རྩ་ཁམས་གང་དུ་རླུང་སེམས་འདུས་པ་ལ་རྐྱེན་བྱས་ཏེ་སྐྱེ་གནས་དྲུག་གང་རུང་དུ་འཕེན་པར་བྱེད་བས། ད་ལྟའི་ ༡༡༤༽གནས་སྐབས་ནའང་ཐབས་མང་དཀའ་བ་མེད་པ་མྱུར་ལམ་ཟབ་མོ་འདིའི་ཁྱད་ཆོས་ཀྱི་གདམས་པ་བསྟན་པར་བྱ་བ་ལ། སྦྱང་གཞི་འགྲོ་བའི་ཕུང་པོའི་གནས་དྲུག་ཏུ་སྦྱང་བྱ་ཡི་གེ་དྲུག་གི་རྣམ་པར་གནས་པའི་ཚུལ་ནི། སྤྱི་བོར་ལྷའི་ས་བོན་ཨཿདཀར་སྐྱ། མགྲིན་པར་ལྷ་མིན་གྱི་ས་བོན་སུཿལྗང་སྐྱ། སྙིང་གར་མིའི་ས་བོན་ནྲྀཿསྔོ་སྐྱ་གསུམ་གྱི་ཡིག་མགོ་གྱེན་ཕྱོགས་ལ་བསྟན་པ། ལྟེ་བར་བྱོལ་སོང་གི་ས་བོན་ཏྲིཿདམར་སྐྱ་ཡིག་མགོ་འཕྲེད་བསྟན་དུ་གནས་པ། གསང་གནས་སུ་ཡི་དྭགས་ཀྱི་ས་བོན་པྲེཿཐལ་སྐྱ་ཡིག་མགོ་ཐུར་དུ་ཕྱོགས་པ། རྐང་མཐིལ་གཡས་གཡོན་དུ་དམྱལ་བའི་ས་བོན་དུཿནག་པོ་ཡིག་མགོ་མཐུར་བསྟན་དུ་གནས་པའོ།

དེ་ལྟ་བུའི་ས་བོན་དེ་དག་ལས་འོད་ཟེར་འཕྲོས་པས་རིགས་དྲུག་སོ་སོའི་སྡུག་བསྔལ་བག་ཆགས་ཐམས་ཅད་དང༌། གནས་ཡུལ་ཐམས་ཅད་འོད་ཕུང་རང་རང་གི་ཁ་དོག་ལྟར་ཞུ་ནས་ས་བོན་རྣམས་ལ་ཐིམ་པར་བསམ་པའི་དམིགས་པ་ཡང་ཡང་བྱའོ། སྦྱོང་བྱེད་ཀྱི་ས་བོན་རང་གི་གནས་གསུམ་དུ་རྒྱལ་བ་རྣམས་ཀྱི་སྐུ་མི་ཟད་པ་རྒྱན་གྱི་འཁོར་ལོའི་ངོ་བོ་ཡི་གེ་ཨོཾ་དཀར་པོ། གསུང་མི་ཟད་པ་རྒྱན་གྱི་འཁོར་ལོའི་ངོ་བོ་ཨཱཿདམར་པོ། ཐུགས་མི་ཟད་པ་རྒྱན་གྱི་འཁོར་ལོའི་ ༡༡༥༽ངོ་བོ་ཧཱུྃ་མཐིང་ག་གསུམ་ལ་དྭངས་པ། སྣུམ་ལ་འདྲིལ་བ། གཟི་བརྗིད་བ་ལྟར་མི་བཟོད་པ། འོད་དང་འོད་ཟེར་འཕྲོ་བ་ཞིག་གསལ་གདབ་པར་བྱའོ། དེ་ལྟ་བུའི་མཚན་ཉིད་བཞི་དང་ལྡན་པའི་འབྲུ་གསུམ་དེ་ལས་འོད་ཟེར་དཀར་དམར་མཐིང་གསུམ་འཕྲོས་པས་ཕྱོགས་བཅུ་དུས་བཞིའི་རྒྱལ་བ་སྲས་དང་བཅས་པ་ཐམས་ཅད་དང༌། བརྒྱུད་གསུམ་བླ་མ་རིག་འཛིན་གནས་གསུམ་དཔའ་བོ་མཁའ་འགྲོ་དམ་ཅན་སྲུང་མར་བཅས་པ་ཐམས་ཅད་ཀྱི་སྐུ་གསུང་ཐུགས་མཉེས་པའི་མཆོད་པ་ཕུལ་བས་ཐུགས་བདེ་སྟོང་གི་རོས་ཚིམས། ཐུགས་རྗེ་བྱིན་རླབས་དབང་དང་དངོས་གྲུབ་ཡོན་ཏན་ཐམས་ཅད་འོད་ཟེར་དཀར་དམར་མཐིང་གསུམ་གྱི་རྣམ་པར་རང་གི་གནས་གསུམ་ལ་ཐིམ་པས་རྡོ་རྗེ་གསུམ་གྱི་དབང་བྱིན་དངོས་གྲུབ་ཐམས་ཅད་ཐོབ་པར་བསམ། འབྲུ་གསུམ་དེ་ལས་འོད་ཟེར་འཕྲོས་པས་གནས་དྲུག་གི་ས་བོན་རྣམས་ལ་ཕོག་པའི་ཚེ་ན། དཔེར་ན་ག་པུར་ལ་རླུང་གིས་རྒྱས་ཐེབས་པ་ལྟར་རིགས་དྲུག་གི་ས་བོན་བག་ཆགས་དང་བཅས་པ་གཞོབ་ཐུལ་གྱིས་བསྲེགས་ཏེ་རྗེས་ཤུལ་མེད་པར་སོང་བར་ཡང་ཡང་བསམ་པ་དང་གཞན་ཡང་ས་བོན་དེ་དག་གིས་བསྐྱེད་པའི་ཕྱི་ཡུལ་སྣོད་བཅུད་ཐམས་ཅད་ཀྱང་ལྷག་མེད་དུ་སོང་བར་བསམ་པའི་དམིགས་པར་གཞུར་དྲངས་ཏེ། འབྲུ་གསུམ་བཟླས་པ་འབུམ་བདུན་ཡང་བརྩོན་པར་བྱའོ། ༡༡༦༽དེས་ཁམས་གསུམ་སྐུ་གསུང་ཐུགས་སུ་དག་ནས་ཆོས་དབྱིངས་འཁྲུལ་མི་ཤེས་པའི་དབྱིངས་མངོན་སུམ་དུ་མཐོང་བར་འགྱུར་རོ།

དེའི་ཕྱིར་ན་སྒོ་འདི་ཉམས་སུ་ལེན་པའི་རྣལ་འབྱོར་པ་རྣམས་ཀྱིས་ཕྱི་ནང་གི་རུ་ཤན་འདི་རབ་ཞག་བརྒྱད་ཅུ། འབྲིང་སུམ་ཅུ་རྩ་གཉིས། ཐ་ནའང་ཞག་བཅོ་ལྔ་ལས་མི་ཉུང་བར་བྱས་ཏེ། དེ་དག་གི་རྟགས་སྒོ་གསུམ་ལ་ཐོན་ངེས་བྱེད་པ་གནད་དམ་པ་ཡིན་ནོ། སྒོ་གསུམ་གྱི་རྟགས་ཇི་ལྟར་འབྱུང་སྙམ་ན། ལུས་ཀྱིས་རྣམ་འགྱུར་སྣ་ཚོགས་ལ་འབད་པས་ལུས་བདེན་མེད་དུ་མཐོང་ནས་མངོན་ཞེན་ལྡོག་པ་དང༌། ངག་སྒྲ་སྐད་སྣ་ཚོགས་སུ་བརྩོན་པས་བརྗོད་པ་རླུང་གི་སྒོ་ངག་ཡིན་པར་ཤེས་ནས་སྒྲ་སྣང་ཐམས་ཅད་བྲག་ཆའི་རྣམ་པའི་དོན་མཐོང༌། སྦྱང་གཞི་འགྲོ་བའི་ལུས་ཀྱི་གནས་དྲུག་དང༌། སྦྱང་བྱ་ས་བོན་དྲུག་ལ་རྒྱུ་བྱས། སྦྱོང་བྱེད་གནས་གསུམ་གྱི་འབྲུ་གསུམ་ལ་རྐྱེན་བྱས། དེ་གཉིད་དམིགས་པ་དུས་འཛོམས་པའི་ཚེ། སྦྱངས་འབྲས་རྡོ་རྗེ་གསུམ་གྱི་རང་བཞིན་དུ་གནས་སུ་དག་སྟེ་སྨིན་པ་དང༌། འཁོར་བ་ལ་ཕྱིར་མི་ལྡོག་པར་རྒྱལ་བའི་སྐུ་གསུང་ཐུགས་དང་གཉིས་སུ་མེད་པའི་དོན་མངོན་དུ་གྱུར་ཅིང༌། ཤི་མཐར་ཐུག་གི་བར་དུ་ཡང་དག་པའི་གདམས་པ་འདི་ཉིད་ལ་བརྩོན་པར་བྱའོ་སྙམ་པའི་བློ་རྒྱ་བསྐྱེད་པ་སོགས་འབྱུང་ངེས་སོ། དེ་སྐབས་སུ་རྟགས་རྣམ་པ་བདུན་དུ་འབྱུང་ ༡༡༧༽སྟེ། ལུས་ཀྱི་སྒྲིབ་པ་དག་པའི་ལྟས་ཁྲུས་ཀྱི་རྫིང་བུར་ཞུགས་པ་དང༌། གོས་དཀར་པོ་གྱོན་པ། ངག་གི་སྒྲིབ་པ་དག་པའི་ལྟས་དུང་འབུད་པ། གླིང་བུ་དང་རོལ་མོ་དཀྲོལ་བ། སེམས་ཀྱི་སྒྲིབ་པ་དག་པའི་ལྟས་ནམ་མཁའ་གཡའ་དག་པ། མེ་ཏོག་གི་ཆར་བབ་པ་དང༌། འབྲུ་གསུམ་གྱི་ནུས་པས་ས་བོན་དྲུག་དྲུང་ནས་འབྱིན་པའི་རྟགས་སུ་མཁའ་ལ་འཕུར་བ་དང༌། བདེ་བར་གཤེགས་པའི་སྐུ་གཟུགས་མཐོང་བ། ཆོས་སྤྱོད་འདོན་པ་དང༌། གསུང་རབས་སྣ་ཚོགས་རྙེད་པ། ལྷ་དང་བླ་མའི་ཞལ་མཇལ་བ་དང༌། དཀྱིལ་འཁོར་འབྲི་བ་སོགས་དང་ཁྱད་པར་ལུས་འཁོར་བའི་བྱ་བར་མི་འཇུག ངག་གཏམ་བརྗོད་པ་ལ་མི་དགའ། སེམས་ཁུར་བོར་བའི་སྐྱེས་བུ་ལྟར་འབྱུང་བ་རྣམས་ནི་རབ་དངོས།

འབྲིང་ཉམས། ཐ་མ་རྨི་ལམ་རྣམས་སུ་འབྱུང་བར་ངེས་པའོ། དོན་གསུམ་པ་གསང་བའི་རུ་ཤན་འབྱེད་པ་ལ། དང་པོ་ལུས་ཀྱི་སྔོན་འགྲོ་ནི། རྐང་མཐིལ་གཉིས་ཀྱི་རྩེ་སྤྲད་ཅིང༌། རྟིང་པ་གསང་བར་གཏད་ནས་ཀྱང༌། ལུས་གནད་དྲང་པོར་བསྲངས་ཏེ་གནས༔ ལག་གཉིས་མགོ་ལ་མ་རེག་ཙམ༔ རྡོ་རྗེའི་ཕྱག་རྒྱ་ཐལ་སྦྱར་གནད༔ ལུས་ཀྱང་རྡོ་རྗེ་མེ་འབར་བ༔ སྔོན་པོའི་རྣམ་པར་ ༡༡༨༽གསལ་བཏབ་ནས༔ ཉིན་ཞག་རབ་བདུན་འབྲིང་ལྔ་དང༔ ཐ་མ་གསུམ་དུ་འབར་པད་བྱ༔ ཞེས་གསུངས་པས། དེ་ལ་ལུས་མི་འགྱུར་རྡོ་རྗེའི་འདུག་སྟངས་བྱ་བ་ལ། རྐང་མཐིལ་གཉིས་ཀྱི་རྩེ་སྤྲད། རྟིང་བ་གསང་གནས་སུ་གཏད་ལ་པུས་མོ་གཉིས་ཕྱིར་བགྲད། རྐང་སོར་རྣམས་སར་བཙུགས། ལུས་དྲང་པོར་བསྲངས་ཏེ་ལག་གཉིས་མགོ་ལ་མ་རེག་ཙམ་དུ་ཐལ་མོ་སྦྱར། དཔུང་པ་གཉིས་བྱ་གཤོག་ལྟར་ཕྱིར་བརྒྱངས། མཇིང་པ་ཡུད་ཙམ་ནང་དུ་བཀུག་ལ་མིག་གཉིས་བྱང་སེམས་ཀྱི་ལྟ་སྟངས་བྱ་ཞིང༌། ལུས་རྡོ་རྗེ་སྔོན་པོ་མེ་འབར་བ་ཞིག་ཏུ་སྒོམ་པའི་ཚེ་ན། དང་པོ་ལུས་ན་ཞིང་ལྷུ་ཚིགས་ཀྱི་ཤ་རྣམས་ཁོལ་རྩེ་འཕར་བ་དང་ཡན་ལག་རྣམས་ཀྱང་ཞིག་པ་ལྟ་བུའི་ཉམས་ཤར་ཞིང༌། ལུས་ཚུགས་མི་ཐུབ་ཅིང་ཤིན་ཏུ་ངལ་དུབ་ཆེ་བ་འབྱུང་ཚེ། མཉམ་པ་ཉིད་ཀྱི་འདུག་སྟངས་ཀྱིས་ངལ་གསོས་ཚེ། ལུས་ཐམས་ཅད་འབོལ་ཤིག་གེར་འགྲོ་ཞིང་བདེ་དྲོད་བསྐྱེད་པ་འབྱུང་ངོ༌། བར་སྐབས་རྣམས་སུ་རྡོ་རྗེ་ལས་མེའི་ཚྭ་ཚྭ་འཕྲོས་པས་ཉོན་མོངས་དུག་ལྔ་ལས་བསྐྱེད་པའི་ནད་གདོན་བགེགས་ཚོགས་ཐམས་ཅད་མིང་མེད་དུ་བརླག་པར་བསམ་མོ། ༡༡༩༽དེས་ལུས་ཀྱི་མངོན་ཞེན་ལྡོག་ཅིང་བར་ཆད་ཞི་བ་དང༌། ལུས་ཀྱི་སྒྲིབ་པ་དག་ཅིང་མངལ་གྱི་གྲོང་ཁྱེར་དུ་མི་འཇུག་པ་དང༌། མཐར་ཐུག་ལུས་སྐུར་སྨིན་ཏེ་འགྱུར་བ་མེད་པ་རྡོ་རྗེའི་སྐུ་རུ་གྲོལ་བར་བྱེད་དོ། གཉིས་པ་ངག་གི་སྔོན་འགྲོ་ནི། རྒྱས་གདབ་རྩལ་སྦྱངས་མཉན་བཙལ་དང༔ ལམ་ཞུགས་ལ་སོགས་ངག་སྦྱོང་ནི༔ ཧཱུྃ་ཞེས་ངག་དང་སེམས་ཀྱིས་སྦྱངས༔

དེ་ལ་རྒྱས་གདབ་པ་དང༌། རྩལ་སྦྱང་བ། མཉན་བཙལ་བ། ལམ་དུ་ཞུགས་པ་དང་བཞི་ལས། དང་པོ་རྒྱས་གདབ་པ་ལ། ཕྱི་སྣང་བ་ལ་རྒྱས་གདབ་པ་དང༌། ནང་རང་ལུས་ལ་རྒྱས་གདབ་པ་དང་གཉིས་ལས། དང་པོ་ནི། རང་ལུས་རྡོ་རྗེར་བསྒོམ་པ་དེ་ཀ་ཧཱུྃ་ཡིག་མཐིང་ནག་ཞིག་ཏུ་གསལ། དེ་ཡོངས་སུ་གྱུར་པ་ལས་མཐུ་སྟོབས་མངའ་བདག་དཔལ་ཆེན་ཕྱག་ན་རྡོ་རྗེ་སྐུ་མདོག་མཐིང་ནག་ཞལ་གཅིག་ཕྱག་གཉིས་པ། གཡས་རྡོ་རྗེ་ནམ་མཁར་འཕྱར་ཞིང༌། གཡོན་པས་སྦྲུལ་ཞགས་ཐུགས་ཀར་འཛིན་པ། ཞལ་གདངས་ཤིང་ལྗགས་འདྲིལ་བ། སྤྱན་སྡང་མིག་ཏུ་བསྒྲད་ཅིང་དབུ་སྐྲ་དམར་སེར་སྲིད་པའི་རྩེ་རུ་འཁྱིལ་བ། ཞབས་གཉིས་གྱད་ཀྱི་འདོར་སྟབས་སུ་པདྨ་དང་ཉི་ཟླའི་གདན་ལ་འགྱིང་ ༡༢༠༽བ། སྐུ་ལ་དུར་ཁྲོད་ཀྱི་ཆས་བརྒྱད་དང་དཔལ་གྱི་ཆས་བཅུ་ལ་སོགས་པས་བརྒྱན་པར་གསལ་བའི་ཐུགས་ཀར་པད་ཟླའི་གདན་ལ་གནམ་ལྕགས་ལས་གྲུབ་པའི་རྡོ་རྗེ་རྩེ་ལྔ་པའི་ལྟེ་བར་ཉི་ཟླའི་གྭའུ་ཁ་སྦྱོར་གྱི་དབུས་སུ་ཧཱུྃ་མཐིང་སྤུ་ཤད་ཀྱིས་བྲིས་པ་ལྟ་བུ་འོད་དང་འོད་ཟེར་གྱི་རྣམ་པར་གསལ་གདབ། ཧཱུྃ་ཡིག་དེ་ལས་ཧཱུྃ་གྲངས་མེད་པ་སྣ་བུག་གཡས་ནས་གཅིག་འཕྲོ་གཉིས་འཕྲོ་བྱས་ཏེ་སྣང་བས་ཁྱབ་པའི་ཡུལ་ཐམས་ཅད་ཧཱུྃ་གིས་གང་བར་བསམ་ལ། སེམས་ཧཱུྃ་ལ་གཏད་ནས་རླུང་དལ་བུས་སྐད་སྙན་ལ་འཇམ་པའི་ཧཱུྃ་གླུ་གྱེར་བའི་ཚེ། ཇི་ཞིག་ན་སྣང་བ་ཐམས་ཅད་ཡད་ཡུད་དུ་སྣང་བ་ཧཱུྃ་གི་རྣམ་པར་སྣང་བའི་ཉམས་འཆར་རོ། དེས་དངོས་གཞིའི་དུས་ཕྱི་སྣང་བ་དངོས་པོར་མི་གོལ་བའི་དགོས་པ་ཡོད་དོ། གཉིས་པ་ནང་རང་ལུས་ལ་རྒྱས་གདབ་པ་ནི། ཡང་སྔར་ལྟར་ཧཱུྃ་བརྗོད་པའི་ཚེ་ན། ཕྱིའི་ཧཱུྃ་ཐམས་ཅད་གཅིག་བྱུང་གཉིས་བྱུང་བྱས་ནས་སྣ་བུག་གཡོན་ནས་བྱུང་སྟེ་ལུས་ཀྱི་ནང་ཐམས་ཅད་ཁེངས་པར་བསམ་པ་དང༌། རང་ལུས་ཧཱུྃ་ཡིག་རྡུལ་ཕྲ་རབ་ཀྱི་ཆ་ཙམ་ཚོགས་པ་ལ་སེམས་བཟུང་ནས་ཕྱག་ན་རྡོ་རྗེ་ཡང་དེ་གྲངས་དང་མཉམ་པར་སྒོམ་ནས་ཧཱུྃ་གླུ་གྱེར་ཞིང་སེམས་ཧཱུྃ་ལ་གཏད་པའི་ཚེ་ན་ལྟོ་བ་མི་བདེ་ཞིང་ཧཱུྃ་གིས་གང་བའི་ཉམས་འབྱུང་ངོ།

༡༢༡༽དེས་ཕུང་པོའི་གཅེས་འཛིན་བོར་ཞིང་དངོས་གཞིའི་དུས་ལུས་གདོས་བཅས་ཟག་མེད་དུ་གྲོལ་བའི་དགོས་པ་ཡོད་དོ། མཐར་བསྐྱེད་གཞི་ཐམས་ཅད་འཇའ་ཚོན་ནམ་མཁའ་ལ་ཡལ་བ་ལྟར་ཆོས་ཉིད་བསམ་ངོ་དང་བྲལ་བའི་དབྱིངས་སུ་བསྡུའོ། གཉིས་པ་རྩལ་སྦྱོང་བ་ལ། ཕྱི་སྣང་བ་ལ་རྩལ་སྦྱོང་བ་དང༌། ནང་རང་ལུས་ལ་རྩལ་སྦྱོང་བ་གཉིས་ལས། དང་པོ་ནི། རང་གི་ཐུགས་ཀ་ནས་ཧཱུྃ་ཡིག་རྣོ་མྱུར་གྱི་ཤུགས་དང་ལྡན་པ་གྲུབ་གང་གི་ཚད་ཙམ་ཞིག་འཕྲོས་པས་འཇིག་རྟེན་ཁམས་ཀྱི་དངོས་པོ་ཡོད་དོ་ཅོག་ཐམས་ཅད་ཧཱུྃ་ཡིག་གི་ཤུགས་ཀྱིས་ཕར་ཐལ་ཚུར་ཐལ་ཟང་དུ་ཕུག་པར་བསམ་ཞིག་ཧཱུྃ་སྒྲ་དྲག་ལ་བཅད་ཐོན་པར་བརྗོད་པའི་ཚེ་སྣང་བ་ཐམས་ཅད་བདེན་མེད་སྟོང་པའི་རང་བཞིན་དུ་མཐོང་སྟེ། དངོས་གཞིའི་དུས་ཕྱི་སྣང་བ་ལ་དེར་འཛིན་མེད་པ་སྣང་དུས་ཉིད་ནས་ཡུལ་མེད་དུ་ཤེས་པའི་དགོས་པ་ཡོད་དོ། གཉིས་པ་ནི། རང་གི་ལུས་ལ་རྩལ་སྦྱོང་བ་སྔར་གྱི་ཧཱུྃ་དེ་ཚུར་འདུས་ནས་ལུས་ཀྱི་ཕྱི་ནང་ཐམས་ཅད་ཁོལ་རྩེ་མེད་པར་ཕར་ཐལ་ཚུལ་ཐལ་དུ་ཕུག་ནས་རྡུལ་ཕྲན་དུ་ཞིག་པར་བསམ་ནས་སྔར་བཞིན་ཧཱུཾ་བརྗོད་པས་ན། གནས་སྐབས་སུ་ལུས་ཀྱི་ནད་གདོན་བགེགས་ཚོགས་ཞི་བ་དང༌། དངོས་ ༡༢༢༽གཞིའི་དུས་ལུས་སྟོང་གཟུགས་འོད་ཀྱི་ཕུང་པོར་སྣང་ནས་མཐར་ལུས་འོད་གསལ་དུ་གྲོལ་བའི་དགོས་པ་ཡོད་དོ། གསུམ་པ་མཉན་བཙལ་བ་ལ། རང་གི་སྙིང་ག་ནས་ཧཱུྃ་མང་པོ་ཕྲེང་བ་བརྒྱུས་པ་ལྟར་ཁ་ནས་ཕྱིར་ཐོན་ཏོ། དམིགས་རྟེན་ཤིང་སོར་བཅུ་གཉིས་ཡོད་པ་ཞིག་རང་གི་མདུན་དུ་བཙུགས་ལ། དེའི་རྩ་བ་ནས་རིམ་གྱིས་རྩེ་མོའི་བར་དུ་ཧཱུྃ་ཡིག་རྣམས་ཀྱིས་གཡས་དཀྲིས་ཀྱིས་ཚུལ་དུ་དཀྲིས་ནས་སྔ་མའི་ཧཱུྃ་རྩེ་མོར་འགྲེང་ངེར་གནས་པ་ལ་སེམས་གཏད་ནས་ངག་ནས་ཀྱང་ཧཱུྃ་གླུ་དལ་ལ་སྙན་པ་གྱེར་བཞིན་སེམས་ཧཱུྃ་ལ་གཏད་ནས་ཅི་གནས་ཀྱི་བར་དུ་ཧཱུྃ་བརྗོད། ཡང་སེམས་ཧུར་ཕྱུང་ནས་ཧཱུྃ་ཡིག་རྣམས་ཕྱིར་སྦྲུལ་འཁྱིལ་ཞིག་པ་ལྟར་རིམ་གྱིས་བཤིག

ཡང་སྔར་ལྟར་རིམ་གྱིས་དཀྲི་བ་སོགས་སྤེལ་མར་བྱེད་ཅིང་བརྟན་པ་མ་ཐོབ་ཀྱི་བར་དུ་བརྩོན་པར་བྱའོ། དེས་དངོས་གཞིའི་དུས་དམིགས་པ་གང་ཡང་བསྒྱུར་དུ་བཏུབ་པ་དང༌། སེམས་གར་གཏད་དུ་ཟིན་པའི་དགོས་པ་ཡོད་དོ། མཐར་ཧཱུཾ་རྣམས་རིམ་གྱིས་ལུགས་ལྡོག་བྱས་ནས་སྙིང་གའི་ཧཱུྃ་ལ་ཐིམ་པར་བསམ་ཞིང་ངལ་གསོ་བར་བྱའོ། བཞི་བ་ལམ་དུ་གཞུག་པ་ནི། རང་ལུས་ཧཱུྃ་མཐིང་ནག་ཁྲུ་གང་གི་ཚད་ཙམ་ཞིག་ཏུ་གསལ་ནས་རི་མོ་སྲིན་བུའི་ ༡༢༣༽འགྲོས་ལྟ་བུར་མིག་མཐོང་གི་ཚད་ཙམ་དུ་སོང་བར་དམིགས་ནས་ཧཱུྃ་གླུ་བརྗོད། དེ་ནས་མཐོང་ཚད་ཀྱི་ཡུལ་དང༌། མི་མཐོང་བའི་སར་རླུང་ཤེས་པ་ཧཱུྃ་གསུམ་སྲིན་བུའི་འགྲོས་ཀྱིས་སྔར་ལྟར་འགྲོ་བར་བྱས་ལ་དག་པའི་ཞིང་ལྔ་དང་མ་དག་པའི་རིགས་དྲུག་གི་སྐྱེ་གནས་ལ་སོགས་པར་རྩལ་སྦྱངས་ནས་སོང་བར་དམིགས་པ་ནི་གནད་དམ་པའོ། དེས་ངག་གི་སྒྲིབ་པ་དག་ནས་མངོན་ཞེན་ལྡོག ངག་འཁོར་བར་མི་འཇུག་ཅིང་ལོངས་སྐུར་གྲོལ་བ་དང༌། མཐར་ཐུག་རྒྱལ་བ་རྣམས་ཀྱི་གསུང་རྡོ་རྗེ་དང་གཉིས་སུ་མེད་པར་འགྱུར་རོ། གསུམ་པ་སེམས་ཀྱི་སྔོན་འགྲོ་ནི། སེམས་དང་སེམས་བྱུང་རྟོག་པ་ཀུན༔ དང་པོ་བྱུང་དང་བར་དུ་གནས༔ ཐ་མ་འགྲོ་བའི་ཡུལ་ལ་སོགས༔ ཕྱི་ནང་སྣོད་བཅུད་ཀུན་ལ་བརྟག༔ ཅེས་གསུངས་པས་དེ་ལ་རང་གི་སེམས་འདི་དང་པོ་བྱུང་པ། བར་དུ་གནས་པ། ཐ་མ་འགྲོ་ས་གསུམ་ལ་བརྟག་སྟེ་སེམས་དེ་ཕྱི་སྣང་བ་ལས་བྱུང་ངམ། དེ་བྱུང་ན་ས་ལས་བྱུང་ངམ། ཆུ་ལས་བྱུང་ངམ། མེ་ལས་བྱུང་ངམ། རླུང་ལས་བྱུང་ངམ། ནམ་མཁའ་ལས་བྱུང་ངམ་བརྟགས་ནས་ཕྱི་འབྱུང་བ་ལྔའི་ཁམས་ནས་སེམས་བྱུང་ས་མ་རྙེད་ཚེ། ནང་ཕུང་པོའི་ཁམས་མགོའི་སྐྲ་རྩེ་མན་ཆད་དང་ ༡༢༤༽རྐང་གི་སེན་རྩེ་ཡན་ཆད་ཀྱི་བར་ལ་བརྟགས་ནའང་བདེན་གྲུབ་ཏུ་མི་སྣང༌། ཡང་ན་དངོས་པོ་ཡོད་པ་ལས་འབྱུང་ངམ། མེད་པ་ལས་འབྱུང་ངམ་སྙམ་དུ་རྡུལ་ཕྲན་དུ་སོ་སོར་ཕྱེ་ལ་བརྟགས་པས་ན་བྱུང་ས་དང་བྱུང་མཁན་མེད་པར་གཏན་ལ་ཕབ་ནས།

སེམས་ཀྱི་ངོ་བོ་ངེས་བཟུང་དང་བྲལ་བ་སྟོང་ཉིད་བསམ་བརྗོད་ལས་འདས་པའི་དོན་མངོན་དུ་བྱས་ཏེ། གདོད་མའི་ཆོས་སྐུ་ཆེན་པོར་ངོ་འཕྲོད་པའི་དགོས་པ་ཡོད་དོ། བར་དུ་གནས་མཁན་གྱི་ངོ་བོར་བརྟག་ནའང༌། ཕྱི་སྣང་བ་སྣོད་ཀྱི་འཇིག་རྟེན། ནང་ཕུང་པོའི་མགོ་ལུས་བར་གསུམ་ལ་སྔར་ལྟར་བརྟག་དཔྱད་བཏང་ཚེ་གནས་མཁན་དང་གནས་པ་བརྗོད་པ་བྲལ་ཞིང་གསལ་སྟོང་ནམ་མཁའ་རང་བཞིན་དུ་ཤར་བ་ནི། ངོ་བོ་འཛིན་མེད་རང་གསལ་ལོངས་སྐུར་ངོ་འཕྲོད་པའི་དགོས་པ་ཡོད་དོ། ཐ་མ་འགྲོ་བའི་ཡུལ་དང་བདག་པོ་རྣམས་ལ་བརྟག་དཔྱད་བྱས་ཚེ། རྟོག་ཚོགས་ཐམས་ཅད་ཤར་བ་དང་ཡལ་བ་དུས་མཉམ་དུ་འགྲོ་བ་ལས་འགྲོ་པ་དང་འགྲོ་མཁན་གཉིས་སུ་མེད་པར་ཤེས་པའི་ཚེ། རིག་སྟོང་རྗེས་མེད་སྤྲུལ་སྐུར་ངོ་འཕྲོད་པའི་དགོས་པ་ཡོད་དོ། བདེན་པར་མ་གྲུབ་ཆོས་ཉིད་ཀྱི༔ གནས་ལུགས་རིག་པ་ཇི་བཞིན་མངོན༔ སྐུ་གསུམ་ཡེ་ཤེས་ཡོན་ཏན་རྫོགས༔ ཞེས་གསུངས་པས་ ༡༢༥༽དེ་ལྟ་བུར་སེམས་བྱུང་གནས་དང་བྲལ་ཚེ་འཁོར་འདས་ཀྱི་ཆོས་ཐམས་ཅད་ཡེ་ནས་བདེན་པར་གྲུབ་པ་རྡུལ་ཕྲ་རབ་ཀྱི་ཆ་ཙམ་ཡང་མེད་ཅིང༌། དཔེར་ན་ནམ་མཁར་འཇའ་ཚོན་གྱི་སྣང་བ་རྒྱ་ཆེ་ལ་གྲངས་མང་བ་ཇི་ལྟར་དུ་སྣང་ཡང་ཐམས་ཅད་ནམ་མཁའ་ལས་མ་འདས་ཤིང་ནམ་མཁའི་རོལ་པ་དང༌། རྒྱ་མཚོ་ལ་གཟའ་སྐར་དང་གཟུགས་བརྙན་གྱི་རྣམ་པ་ཇི་ལྟར་མང་ཡང་རྒྱ་མཚོའི་རོལ་པ་དང་རྒྱ་མཚོ་ལས་མ་འདས་པ་ལྟར། འཁོར་འདས་ཀྱི་སྣང་བ་རྒྱ་ཆེ་ལ་གྲངས་མང་བ་ཇི་ལྟར་ཤར་ཡང་ཐམས་ཅད་གཞིའི་ཆོས་ཉིད་དུ་ཐག་ཆོད་པའི་ཚེ་ན། རང་བྱུང་ཡེ་ཤེས་ཀྱི་གནས་ལུགས་དང་ཡིན་ལུགས་ཐམས་ཅད་སོ་སོར་རྟོགས་པའི་ཤེས་རབ་ཀྱིས་གཞིའི་བཞུགས་ཚུལ་མཁྱེན། བདག་མེད་རྟོགས་པའི་ཤེས་རབ་ཀྱིས་ལམ་དང་འབྲས་བུའི་ཡོན་ཏན་ཐམས་ཅད་ཀྱི་གནས་ཚུལ་མཁྱེན་ཅིང༌། རང་བྱུང་གི་རིག་པ་སྨྲ་བསམ་བརྗོད་པ་དང་བྲལ་བའི་དགོངས་པ་ཇི་བཞིན་པ་མངོན་དུ་གྱུར་པ་ཡིན་ནོ། དེ་ལྟ་བུའི་སེམས་ཡེ་སྟོང་རྩ་བྲལ་ཀ་དག་སྤྲོས་པ་དང་བྲལ་བ་དེ་ཀ་ཆོས་ཀྱི་སྐུ་དང༌།

རང་མདངས་འགག་པ་མེད་པ་ཡེ་ཤེས་འོད་གསལ་ལྷུན་གྱིས་གྲུབ་ཅིང་བྱ་རྩོལ་ལས་འདས་པ་ལོངས་སྤྱོད་རྫོགས་སྐུ། ཐུགས་རྗེ་ཡེ་ཤེས་ཆེན་པོ་ཀུན་ཁྱབ་ཏུ་བརྡལ་བ་དེ་ཀ་སྤྲུལ་པའི་སྐུ་དང་ ༡༢༦༽དེ་ལྟ་བུའི་སྐུ་གསུམ་དབྱེར་མེད་ཆེན་པོར་ལྷུན་གྱིས་གྲུབ་པའི་དབྱིངས་ལས་མ་གཡོས་པ་ལ་ངོ་བོ་ཉིད་སྐུ་སྟེ། སྐུ་བཞི་ཡེ་ཤེས་ལྔའི་ཡོན་ཏན་ཐམས་ཅད་ཡེ་ནས་གཞི་ལ་རང་ཆས་སུ་རྫོགས་པས་ན་རིག་དང་མ་རིག་གི་བྱེ་བྲག་ཙམ་ལས་སྐུ་དང་ཡེ་ཤེས་ལམ་དང་འབྲས་བུའི་ཡོན་ཏན་ཐམས་ཅད་གཞན་ལས་མ་བྱུང་བར་གཞིའི་ཆོས་ཉིད་དུ་ལ་བཟླ་དགོས་པ་ཡིན་ནོ། དེའི་ཕྱིར་ན་དང་པོ་སེམས་ཀྱི་བྱུང་ཚུལ་བཙལ་ནས་སེམས་གཞི་མེད་རྩ་བྲལ་དུ་ཤེས་པ་དང༌། བར་དུ་གནས་པ་དང་གནས་མཁན་གཉིས་སུ་མེད་པར་འཁོར་འདས་རང་སྣང་དུ་ངོ་ཤེས་པ་དང༌། ཐ་མའང་འགྲོ་བའི་ཡུལ་བདག་པོ་ཐམས་ཅད་དང་བྲལ་བ་རང་རིག་གཞི་མེད་རྩ་བྲལ་འཁོར་འདས་ཀུན་ཁྱབ་ཀྱི་བདག་ཉིད། ཡེ་ནས་སྐྱོན་ཡོན་གང་གིས་ཀྱང་བསྒྱུར་དུ་མི་བཏུབ་ཅིང༌། སྤྲོས་པའི་མཐའ་བརྒྱད་དང་བྲལ་ཞིང་རྣམ་པར་ཐར་བའི་སྒོ་གསུམ་དང་ལྡན་ཅིང་སྐྱེ་འགག་གནས་གསུམ་དང་བྲལ་བ་རང་བྱུང་གི་ཡེ་ཤེས་ཆེན་པོ་མངོན་དུ་གྱུར་པའི་ཚེ་ན། རྫོགས་ཆེན་ལམ་གྱི་རིག་པ་ཆོས་ཉིད་མངོན་སུམ་གྱི་དགོངས་པ་ཞེས་རང་རིག་ལས་གཞན་ན་སངས་རྒྱས་ཞེས་འབད་རྩོལ་མེད་པའི་དོན་མཐོང་བ་ཡིན་ནོ། དེའི་ཕྱིར་ན་རང་རིག་མ་བཅོས་མ་བསྒྱུར་བའི་ངོ་བོ་དེ་ཀ་སངས་རྒྱས་ཐམས་ཅད་ཀྱི་ཐུགས་དང་ ༡༢༧༽གཉིས་སུ་ཡོད་པ་མ་ཡིན་ནོ། ཇི་སྐད་དུ། ཕྱོགས་བཅུ་དུས་བཞི་གང་ནས་ཀྱང༌། རྫོགས་པའི་སངས་རྒྱས་རྙེད་མི་འགྱུར། སེམས་ཉིད་རྫོགས་པའི་སངས་རྒྱས་པས། སངས་རྒྱས་གཞན་དུ་མ་ཚོལ་ཅིག ཅེས་གསུངས་པ་ཡིན་ནོ། མདོར་ན་ཕྱི་སྣང་བ་སྣོད་ཀྱི་འཇིག་རྟེན། ནང་བདག་ལུས་ཕུང་པོ་ཁམས་དང་སྐྱེ་མཆེད་ཐམས་ཅད་ལའང་སོ་སོར་རྟོགས་པའི་ཤེས་རབ་ཀྱིས་གཏན་ལ་ཕབ་ནས། བདག་མེད་རྟོགས་པའི་ཤེས་རབ་ཀྱིས་མེད་དང་མ་གྲུབ་པའི་གནས་ཚུལ་ཇི་བཞིན་པར་ཤེས་པར་བྱེད་པ་ནི་གནད་གལ་པོ་ཆེ་ཡིན་ནོ།

དེ་ལྟར་གཏན་ལ་དབབ་པའི་དགོས་པ་ནི། སེམས་ཀྱི་མངོན་ཞེན་ལྡོག་ཅིང་འཁོར་བར་མི་འཇུག་ཅིང་ཆོས་སྐུའི་གཏན་སྲིད་ཟིན་ནས་རྒྱལ་བ་རྣམས་ཀྱི་ཐུགས་རྡོ་རྗེ་དང་གཉིས་སུ་མེད་པར་འགྱུར་རོ། བཞི་པ་རྣལ་དུ་དབབ་པ་ནི། རྣལ་དབབ་སོར་གཞུག་མཉམ་རྗེས་བསྲེ༔ ཞེས་གསུངས་པས་དེ་ལ་ལུས་སེམས་སྔར་ལྟར་སྤྲོས་པ་ལ་མི་བརྩོན་པར་ཆམས་སེ་བཞག་ལ་ལུས་སེང་གེ་ཉལ་སྟབས་བྱས་ཏེ་དུད་ཁྲོད་ཀྱི་མི་རོ་ལྟར་ལུས་གཡོ་མེད་དུ་གནས། ངག་པི་ཝཾ་གི་རྒྱུན་ཐག་ཆད་པ་ལྟར་སྨྲ་བརྗོད་དང་བྲལ་བར་གནས། སེམས་ལྟག་ཆུ་ཆད་པའི་ ༡༢༨༽རང་འཐག་ལྟར་དྲན་བསམ་འཕྲོ་འདུའི་སྤྲོས་པ་ཐམས་ཅད་ལ་བླང་དོར་མེད་པར་མི་རྟོག་པའི་ངང་དུ་ངལ་བསོ་བར་བྱས་ཚེ་ཆོས་ཉིད་བསམ་ངོ་དང་བྲལ་བའི་དོན་ལ་རྣལ་དུ་དབབ་ཅིང་རིག་པ་ཡེ་ཤེས་ཆེན་པོའི་གཤིས་ཐོག་ལ་ཕེབས་པར་བྱེད་དོ། དེས་ལུས་རྣལ་དུ་ཕབ་པས་གཅེས་འཛིན་གྱི་ཁུར་བོར་ནས་སྟོང་ཉིད་ཀྱི་དོན་མཐོང༌། ངག་རྣལ་དུ་ཕབ་པས་བརྗོད་དུ་མེད་པའི་ཡེ་ཤེས་རྒྱུད་ལ་སྐྱེས། སེམས་རྣལ་དུ་ཕབ་པས་རིག་པ་གཤིས་ཐོག་ལ་གནས་ཤིང་སྐུ་གསུམ་མངོན་དུ་འགྱུར་བ་ཡིན་ནོ། ལྔ་པ་སོར་དུ་གཞུག་པ་ནི། ལུས་གནད་རྐང་གཡོན་ནང་དང༌། གཡས་པ་ཕྱི་ནས་བརླ་སྟེང་ལ་བཞག་ནས་རྡོ་རྗེའི་སྐྱིལ་ཀྲུང་བཅའ། ལག་གཉིས་ཀྱི་མཐེ་བོང་གིས་སྲིན་སོར་གྱིས་འཕར་རྩ་མནན་ནས། རྡོ་རྗེའི་ཁུ་ཚུར་དཀུ་གཉིས་ལ་བཞག ལུས་གཟེངས་སྟོད་ནས་སྒལ་ཚིགས་མདའ་ལྟར་བསྲངས། ཕོ་བ་མི་ཉམས་པརཡེ་ཤེས་ཀྱི་རླུང་གིས་དགང༌། དཔུང་པ་མི་གཞོམ་པར་བྱ་གཤོག་ལྟར་བརྒྱངས། མགྲིན་པ་ལྕགས་ཀྱུ་ལྟར་ཅུང་ཟད་བཀུག ལྕེ་ཡ་རྐན་ལ་སྦྱར་བ་སྟེ་རྣམ་སྣང་ཆོས་བདུན་དང་ལྡན་པའི་ངང་ནས་མིག་གཉིས་བྱང་ཆུབ་སེམས་དཔའི་ལྟ་སྟངས་ཀྱིས་བར་སྣང་ལ་ ༡༢༩༽ཧ་རེར་བལྟ་ཞིང་བྱུང་ཚོར་གྱི་རྟོག་པ་ཐམས་ཅད་བཟོ་མི་འཆོས་པར་བཞག་པའི་ཚེ་ན་མཉམ་བཞག་ལ་བརྟན་པ་ཐོབ་པའི་དགོས་པ་ཡོད་དོ། ཡང་ལུས་གནད་ཁྲོ་བོའི་རྣམ་པར་གསལ་ལ་རྐང་པ་གྱད་ཀྱི་འདོར་སྟབས་སུ་བགྲད་ཅིང་སྡིགས་མཛུབ་ཀྱང་གཡས་དང་གཡོན་དུ་གོ་ལྡོག་ནས་འཕེན་པ་དང༌།

ཧ་ཧེ་དང་རུ་ལུའི་སྒྲ་བརྗོད་བཞིན་མིག་འབྲུ་ཚུགས་སུ་བལྟ་ཞིང༌། གོམ་པ་མྱུར་བ་དང་དལ་བ་རེས་མོས་བྱ་སྟེ་བརྟུལ་ཞུགས་ལ་རྩལ་སྦྱངས་པས་ན། རྗེས་ཐོབ་ལ་རིག་པ་ངང་བརྟན་ཅིང་མཐར་ཕྱིན་པའི་དགོས་པ་ཡོད་དོ། དེ་ལྟར་སྔོན་འགྲོའི་སྤྱོད་པ་ཐམས་ཅད་ཞག་བདུན་ནམ། ལྔ། གསུམ་ལས་མི་ཉུང་བར་བྱ་བ་ནི། གནས་སྐབས་ཐར་པ་བྱང་ཆུབ་སྒྲུབ་པ་ལ་བགེགས་དང་བར་ཆད་མི་འབྱུང་ཞིང༌། མཐར་ཐུག་སྒོ་གསུམ་རྡོ་རྗེ་གསུམ་གྱི་རང་བཞིན་དུ་སྨིན་ཅིང་ཕྱིར་མི་ལྡོག་པའི་གཏན་སྲིད་ཟིན་པར་འགྱུར་རོ། དེ་ཡན་ཆད་ཀྱིས་སྔོན་དུ་འགྲོ་བའི་ཐབས་བསྟན་ཟིན་ཏོ། གཉིས་པ་གཞུང་དོན་དངོས་བཤད་པ་ལ། སྒོ་གསུམ་གྱི་གནད་གཟིར་བ། གནད་གསུམ་ལ་བརྟེན་ནས་མངོན་སུམ་རང་ཐོག་ཏུ་ཕེབས་པ། ཉམས་སུ་བླང་བའི་གཞི་དང་ལམ་གྱི་སྒྲོན་མའི་འཆར་ཚུལ་བསྟན་པ་ ༡༣༠༽འབྱུང་བ་སྙིགས་མ་དྭངས་མར་འཕོས་ནས་ཕྱི་ནང་གི་སྒྲོན་མར་སྣང་བ། སྣང་བ་བཞིའི་འཆར་ཚུལ་དང་མཐའ་བརྟེན་གྱི་མན་ངག་རྣམས་བསྟན་པ་དང་ལྔ་ལས། དང་པོ་སྒོ་གསུམ་གྱི་གནད་གཟིར་བ་ནི། ལུས་གནད་སྐུ་གསུམ་བཞུགས་སྟངས་བྱ༔ རྩ་དྲང་རླུང་གཅུན་རིག་གནད་འབྱེད༔ ཅེས་གདུངས་པས། དེ་ལས་དང་པོ་བརྟེན་པ་ལུས་ཀྱི་སྒོ་གནད་མ་གཅུན་ན་རྩ་ལས་སུ་མི་རུང༌། རྩ་གནད་མ་གཅུན་ན་རླུང་དང་རིག་པའི་གནད་མི་ཆུན། དེ་མ་ཆུན་ན་འོད་གསལ་གྱི་སྣང་བ་མངོན་སུམ་དུ་མི་གསལ་བས་ན། ཐོག་མར་ལུས་བཞུགས་སྟངས་ལ་བསླབ་པ་གལ་ཆེ་སྟེ། དང་པོ་ཆོས་སྐུའི་བཞུགས་སྟངས་ནི༔ རྐང་མཐིལ་གཉིས་ཁ་སྦྱར་བས་འབྱུང་བ་དྲོད་ཀྱི་ཆ་སྙོམས། ལུས་འགྱིང་ཚུགས་སུ་བསྡད་པས་གཡོ་བྱེད་ཀྱི་རླུང་གནོན་ནས་ཡེ་ཤེས་ཀྱི་རླུང་འཕེལ། ལག་པའི་སེར་མོ་བསྐུམ་སྟེ་རྡོ་རྗེའི་ཁུ་ཚུར་ས་ལ་གཏད་པས་འཕྲོ་བ་ལས་ཀྱི་རླུང་གནོན། སྒལ་རྒྱུད་དྲང་ཞིང་མགོ་རྩལ་མཇིང་པར་བསྐུམས་པས་ཉམས་སྣང་མྱུར་རུ་འཆར་བའི་གནད་ཡོད་དོ། གཉིས་པ་ལོངས་སྐུའི་བཞུགས་སྟངས་ནི། རྐང་མཐིལ་གཉིས་ཕྱིར་ཕུད་དེ་ཁ་སྦུབས་ལ་ཉལ་བས་གཡོ་བ་ལས་ཀྱི་རླུང་གནོན་ནས་ཚ་

༡༣༡༽གྲང་གི་ནད་སེལ། པུས་བྲང་སྦྱར་བས་དྲོད་སྙོམས། ལག་པའི་གྲུ་མོ་ས་ལ་བཙུགས་པས་དབྱིངས་ལ་རིག་པ་འདྲེན་ནུས་པའི་གནད། ཚིགས་ཆེན་བཞི་ས་ལ་གཏད་པས་མ་དག་པའི་ལས་རླུང་གི་སྒོ་གནོན་པའོ། གསུམ་པ་སྤྲུལ་སྐུའི་བཞུགས་སྟངས་ནི། རྐང་མཐིལ་ས་ལ་ཕབ་པས་ཉོན་མོངས་པ་དང་ལས་རླུང་གནོན་པས་འབྱུང་བ་སྙོམས་པའི་དྲོད་འབེབས། ལོང་བུ་གཉིས་གཤིག་པས་དབྱིངས་རིག་འདུ་འབྲལ་མེད་པའི་གནད་དང༌། པུས་བྲང་སྦྱར་བས་ལས་རླུང་གི་འཕེལ་གནོན། ལུས་པོ་སྤྱི་དྲང་པོར་བསྲངས་ནས་འདུག་པས་རྩ་གནད་འཆུན་པའི་གནད། ལག་པའི་སེར་མོ་བརྣོལ་ནས་པུས་སྟེང་ལ་བཞག་པས་དབྱིངས་དང་རིག་པ་འདྲེས་པའི་གནད། མཇིང་པ་ཐད་ཀར་བརྒྱངས་པས་སྒྲོན་མ་བཞིའི་འཆར་སྒོ་འཕེལ་བའི་གནད་ཡོད་དོ། དེ་ལྟ་བུའི་ལུས་བཞུགས་སྟངས་གསུམ་ལ་སྦྱངས་པས་རྩ་གཅུས་པ་དྲང༌། ཉམས་པ་འཕེལ་ནས་རླུང་གནད་ལས་སུ་རུང་བ་དང༌། ལས་རླུང་རང་མལ་དུ་གཅུན་ནས་རིག་གདངས་བཅུད་ཀྱི་སྒྲོན་མའི་གནད་མངོན་དུ་འབྱེད་པར་འགྱུར་རོ། ཇི་སྐད་དུ། ཆོས་སྐུའི་བཞུགས་སྟངས་སེང་གེ་ཡིས། །འཁྲུལ་པའི་འཇིགས་པ་ཀུན་བྲལ་ནས། །རྡོ་རྗེའི་ ༡༣༢༽མིག་གིས་མཐོང་བར་འགྱུར། །ལོངས་སྤྱོད་རྫོགས་སྐུའི་བཞུགས་སྟངས་ཀྱི། །གླང་ཆེན་ཉལ་བ་ལ་བརྟེན་ནས། །ཆོས་ཉིད་དོན་ལ་ལོངས་སྤྱོད་དོ། །པདྨའི་སྤྱན་གྱིས་མཐོང་བར་འགྱུར། །སྤྲུལ་པའི་སྐུ་ཡི་བཞུགས་སྟངས་ནི། །དྲང་སྲོང་ཙོག་པུ་ལ་བརྟེན་ནས། །ཆོས་སྐུའི་སྣང་བ་རང་སྤྲུལ་ནས། །ཆོས་ཀྱི་མིག་གིས་མཐོང་བར་འགྱུར། ཞེས་སོ། གཉིས་པ་ངག་གི་སྒོ་གནད་སྦྱོང་བ་ནི། ངག་གནད་སྨྲ་བཅད་བརྗོད་པ་སྤངས༔ ལས་རླུང་རང་སོར་འཕེན་པའི་གནད༔ གསུངས་པས་ན། ངག་གནད་སྨྲ་བ་མ་བཅད་ན་བརྗོད་པ་རླུང་གི་སྒོ་ངག་ཡིན་པས། དེ་ལ་བརྟེན་ནས་རྣམ་པར་རྟོག་པའི་སྣ་དྲངས་ནས་འཁྲུལ་གཏམ་སྣ་ཚོགས་བརྗོད་པའི་གཞིར་གྱུར་པས་ངག་གནད་སྨྲ་བ་གཅོད་པ་ལ་བརྩོན་པར་བྱ་བས་ན། ལས་རླུང་གི་འཕེལ་ཟད་ནས་ཡེ་ཤེས་ཀྱི་རླུང་ངང་བརྟན་པ་དང་ཟིན་སླ་བས་ཉམས་སྣང་གོང་འཕེལ་དུ་འགྲོ་བའི་དགོས་པ་ཡོད་དོ།

དེའི་ཕྱིར་ན་ཇི་སྐད་དུ། དེ་ལྟར་ངག་གནད་སུས་གཟིར་བ། །ངག་གི་རྐྱེན་ཟད་མྱ་ངན་འདས། ཞེས་སོ། གསུམ་པ་སེམས་ཀྱི་གནད་ནི། སེམས་གནད་འཕྲོ་འདུའི་སྤྲོས་པ་གཅོད༔ སེམས་རིག་ཤན་འབྱེད་འོད་གསལ་མངོན༔ ཞེས་གསུངས་པས། དེ་ལ་འཕྲོ་འདུའི་རྟོག་ཚོགས་ ༡༣༣༽ ཀྱི་སྒོ་སེམས་ཡིན་པས་ན་དེ་ཀ་མ་བཅོས་པར་རང་བབས་སུ་བཞག་སྟེ། གང་ཤར་ལ་ངོས་བཟུང་མེད་པར་འབད་རྩོལ་སྤྲོས་པ་དང་བྲལ་བར་མ་བཅོས་རྣལ་མར་བཞག་པས་ན་སེམས་དང་རིག་པའི་ལ་ཤན་འབྱེད་པ་དང༌། འོད་གསལ་ནང་གི་སྒྲོན་མ་མངོན་དུ་སྣང་ཞིང་སྐུ་གསུམ་མཉམ་པ་ཉིད་ཀྱི་དབྱིངས་ཇི་ལྟ་བ་བཞིན་དུ་ཚད་ལ་ཕེབས་པའི་དགོས་པ་ཡོད་དོ། ཇི་སྐད་དུ། དེ་ལྟར་སེམས་ཀྱི་གནད་གཟིར་བས། །སྐུ་གསུམ་རིག་པ་སྟོང་པར་འཆར། ཞེས་སོ། དོན་གཉིས་པ་གནད་གསུམ་ལ་བརྟེན་ནས་མངོན་སུམ་རང་ཐོག་ཏུ་ཕེབས་པ་དེ་ལ་སྒོ་ཡུལ་རླུང་རིག་བཞི་ལས། དང་པོ་ནི། སྒོ་གནད་མིག་ཟིམ་ལྟ་སྟངས་གཅུན༔ གསུངས་པས་ན། དབྱིངས་སྣང་འཆར་བྱེད་ཀྱི་སྒོ་ལྟ་བུ་དེ་ཀ་དབང་པོའི་དྭངས་མིག་འདི་ཡིན་པས་ན་དེ་གཟིགས་སྟངས་རྣམ་པ་གསུམ་ལ་བརྟེན་ནས་སྦྱང་དགོས་པས། དང་པོ་ཆོས་སྐུ་ལ་ཀུན་ཁྱབ་ཡེ་ཤེས་ཀྱི་སྤྱན་མངའ་བས། གཟིགས་སྟངས་ཀྱང་གྱེན་དུ་བཟློག་ནས་བལྟ་བར་བྱེད་པ་ལ་མིག་འབྲས་གྱེན་ལ་ཅུང་ཟད་ལྡོག་ནས་ཟིམ་བུར་བལྟ་བ་དང༌། ལུས་གནད་ཀྱང་ཆོས་སྐུའི་བཞུགས་སྟངས་ལ་བསླབ། ཡང་ལོངས་སྐུ་ལ་ཀུན་མཁྱེན་ཡེ་ཤེས་ཀྱི་སྤྱན་མངའ་ ༡༣༤༽བས་གཟིགས་སྟངས་ཀྱང་འཕྲེད་དང་ཟུར་ལ་ཟིམ་བུས་བལྟ་ཞིང༌། བཞུགས་སྟངས་ཀྱང་གླང་ཆེན་འགྲིལ་སྟབས་ལ་བསླབ་པར་བྱ། ཡང་སྤྲུལ་སྐུ་ལ་ཀུན་གཟིགས་ཡེ་ཤེས་ཀྱི་སྤྱན་མངའ་བས། གཟིགས་སྟངས་ཀྱང་མིག་འབྲས་སྣ་རྩེའི་ཐད་ནས་སོར་བཞིའི་ཚད་ཙམ་དུ་ཐུར་དུ་ཕབ་པ་ལྟ་བུས་མིག་ཟིམ་བུར་བལྟ་ཞིང༌། བལྟ་ཕྱོགས་ཀྱང་སྔ་དྲོ་ནུབ་དང༌། ཕྱི་དྲོ་ཤར་དུ་བལྟ་བ་གཅེས་སོ། དེས་སྒོ་གནད་སྦྱོང་བའི་ཚད་དུ་ཕེབས་ནས་ཡུལ་ལ་ཇི་ཙམ་བལྟས་ཀྱང་ལྟ་ཚུགས་ཤིང་དབྱིངས་སྣང་འཆར་བར་བྱེད་པའི་དགོས་པའོ།

གཉིས་པར། ཡུལ་གནད་ཁམས་དང་དམ་པོར་སྦྱར༔ སུརྻ་ཙནྡྲ་མན་ཤེལ་དང༔ ཀུན་ལ་སྙོམས་པ་ཨ་ལོ་ཀེ༔ ཞེས་གསུངས་པས། འཆར་གཞི་ཡུལ་གྱི་གནད་བསྟན་པ་ལ། ཆོས་སྐུའི་རྟེན་ཉི་མ་ཡིན་པས་ན་བཞུགས་སྟངས་སེང་གེའི་འདུག་སྟངས་དང༌། གཟིགས་སྟངས་ཀྱང་གྱེན་དུ་གཙུག་ཏོར་ལ་བལྟ་བའི་ཚུལ་གྱིས་ཉི་མ་ལ་ཁྲུ་གང་མ་རེག་པའི་སར་བལྟ་བ་དང༌། ལོངས་སྐུའི་རྟེན་ཟླ་བ་ཡིན་པས་ན་དེ་ཀར་གཟིགས་སྟངས་དང༌། བཞུགས་སྟངས་གཅུན་ནས་ཟླ་བའི་བཞིན་ལ་བལྟ་བ་དང༌། སྤྲུལ་སྐུའི་རྟེན་ཡུལ་གྱི་རྟེན་མན་ཤེལ་ཞེས་འོད་ལྔ་གྱེན་འགྲེང་དང་ཟླུམ་སྐོར་རང་ཆས་སུ་ ༡༣༥༽ཡོད་པའི་ཤེལ་དཀར་དྲི་མ་མེད་པ་དེ། ཉི་མའི་རྐྱེན་དང་འཕྲད་པ་ལ་བལྟ་བ་དང་གསུམ་ལ་ཡུན་བསྲིང་ཞིང་ཁྱད་པར་ལས་དང་པོ་པ་རྣམས་ཀྱིས་ཉི་མ་ལ་ཞག་གྲངས་ཇི་ཙམ་བལྟས་པ། དེ་དང་འདྲ་མཚུངས་སུ་ཟླ་བ་ལ་ཡང་བལྟ་བ་གལ་ཆེ་བ་ཡིན་ནོ། ཡང་རང་རང་སོ་སོའི་ཁམས་ཀྱི་བྱེ་བྲག་གིས་ཁྲག་ཤུགས་ཆེ་ཞིང་ཁམས་དབང་དར་ལ་བབས་པ་རྣམས་ཀྱིས་ཟླ་བར་ཤུགས་ཆེར་བལྟ་བ་དང༌། གྲང་ཤུགས་ཆེ་ཞིང་ཁམས་དབང་རྩལ་རྫོགས་པ་རྣམས་ཀྱིས་ཉི་མར་བལྟ་བ་སོགས་རང་རང་གི་ཁམས་དང་བསྟུན་པ་གནད་ཡིན་ནོ། ཀུན་ལ་སྙོམས་པ་ཉིན་མོ་གསལ་ལམ་ཆེ་ཆུང་རན་པ་ནམ་མཁའ་སྒྲིབ་མེད་དུ་མཐོང་བ་དང༌། མཚན་མོ་ཨ་ལོ་ཀེ་ལ་དང་པོ་རྒྱང་ཐུང་ངུ་ནས་བལྟ་ཞིང༌། དབྱིངས་སྣང་མངོན་དུ་འཆར་བའི་ཚེ་ན་མར་མེ་རྒྱང་རིང་དུ་བཏང་ནས་བལྟ་བ་རྣམས་ནི་རྒྱུན་གྱི་ཉམས་ལེན་གྱི་ཡུལ་ཁྱད་པར་ཅན་ནོ། གསལ་ལམ་ཡང་སྦྲ་ཁང་གང་རུང་ལ་དབྱིབས་ཟླུམ་པོ་ཆོས་སྐུ་ཐིག་ལེ་ཉག་གཅིག་གི་མཚོན་པ་དང༌། ཡང་ན་ཆོས་དབྱིངས་སྐྱེ་བ་མེད་པའི་མཁའ་ཀློང་དུ་སྐུ་དང་ཡེ་ཤེས་ལམ་དང་འབྲས་བུའི་ཆོས་ཐམས་ཅད་མ་བཙལ་ཡེ་རྫོགས་ ༡༣༦༽ཆེན་པོར་ལྷུན་གྱིས་གྲུབ་པས་ན་ཆོས་འབྱུང་མཁའ་གསང་གི་དབྱིབས་དང༌། ཡང་ན་ཡེ་ཤེས་ལྔ་མངོན་དུ་གྱུར་པའི་ཕྱིར་དུ་གྱེན་དུ་སོར་ལྔ། སྣང་བཞིའི་འཕེལ་ཚད་རྫོགས་པའི་ཕྱིར་དུ་ཐད་སོར་བཞི་སྟེ།

དབྱིབས་གྲུ་བཞི་བྱ་བ་དང༌། གསལ་ལམ་ནས་ཕྱི་ནམ་མཁའ་མཐོང་བར་བྱེད་པ་ནི་དབྱིངས་སྣང་རྣམ་དག་གི་སྒྲོན་མ་མངོན་སུམ་དུ་འཆར་བའི་གནད་དོ། གསུམ་པ་རླུང་གནད་བཤད་པ་ནི། རླུང་གནད་མཆུ་སོ་མ་རེག་ཙམ༔ དལ་བུས་ཁ་སྣ་གཉིད་ནས་བཏང༔ ཞེས་གསུངས་པས། དེ་ལ་ཐེག་པ་འདིར་རང་ལམ་གྱི་རྩ་ཐིག་རླུང་གསུམ་དབྱེ་བ་ཅུང་ཟད་བཤད་དགོས་པ་ནི་འདི་ཨ་ཏིའི་ཨ་ནུ་ཡིན་པའི་ཁྱད་པར་གྱིས་སོ། དེའི་ཕྱིར་ན་ཐོག་མར་རླུང་གནད་དལ་བར་བསླབ་ཅིང་མཆུ་སོ་གཉིས་ཅུང་ཟད་མ་རེག་ཙམ་བྱས་ཏེ། རྩ་རླུང་ལྟ་བུའི་རླུང་བྱེད་བཅིང་མ་ཡིན་པར་ཁ་སྣ་གཉིས་ནས་དལ་བུས་ཆ་སྙོམས་སུ་རླུང་འབྱུང་འཇུག་ལ་བརྩོན་པའི་ཚེ་ན། ཉོན་མོངས་པའི་རྒྱུ་ལས་རླུང་གི་འཕེལ་ཁ་ཟད་ནས་ཡེ་ཤེས་ཀྱི་སྣང་བ་རིམ་བཞིན་གོང་འཕེལ་དུ་འགྱུར་རོ། སྤྱིར་ལས་རླུང་རྒྱུ་བའི་གནས་གློ་བ་དང་འབྲེལ་བར་རྩ་གྲོ་སོག་གི་སྦུག་པ་ལྟ་བུ་ཞིག་ཡོད་པ་དེ་ནས་རླུང་གི་འབྱིན་འཇུག་བྱེད་པ་ལ་རྒྱུ་བྱས་ ༡༣༧༽སྣ་དང་ལྕེ་ཡི་དབང་རྩ་སྲོག་འཛིན་གྱི་རྩའི་ཡན་ལག་ཏུ་འབྲེལ་བ་དང༌། དབང་རྩ་གཉིས་ནས་ཡང་དག་རྒྱུ་དང༌། རབ་ཏུ་རྒྱུ་བ་གཉིས་ཀྱིས་རླུང་ལ་རྐྱེན་བྱས་ཏེ། ཉོན་མོངས་པའི་རྟོག་པ་རགས་པ་མཆེད་པའི་སྒོ་ཁ་དང༌། ཕྲ་བ་ལྡོག་འགྱུ་རུ་ཡོད་པའི་སྒོ་སྣ་བུག་གཉིས་ཡིན་པར་འདོད་པས་ན། རླུང་གནད་ཀྱང་དལ་བུར་ཁ་སྣ་གཉིས་ནས་ཆ་སྙོམས་དུ་བསླབ་དགོས་པ་ཡང་དེའི་དོན་གྱིས་སོ། དེའི་ཕྱིར་ན་རྣལ་འབྱོར་པ་རྣམས་ཀྱིས་ལམ་ཉམས་སུ་ལེན་པའི་གནས་སྐབས་སུ་ཡང༌། རྩ་རླུང་བ་ལྟ་བུར་དྲག་རླུང་དང་རང་བཞིན་པ་ལྟ་བུའི་རླུང་རང་གར་ཤོར་བ་གཉིས་མ་ཡིན་པར་ལམ་འདིའི་ཁྱད་ཆོས་རླུང་ཆ་སྙོམས་ལ་བསླབ་པར་བརྩོན་ནས་རླུང་རང་སོར་འཕེན་པ་གལ་ཆེ་སྟེ། ལས་རླུང་གི་འཕེལ་ཁ་མ་ཟད་ན་མི་དགེ་བའི་རྟོག་པ་ཆེ་འབྲིང་ཆུང་གསུམ་གྱི་བཞོན་པ་རླུང་གིས་བྱས་ཏེ། ཡུལ་དྲུག་གི་ཚོར་བ་ཉེ་བར་ལེན་པ་ཡིན་ནོ། དེ་ཇི་ལྟར་ཡིན་སྙམ་ན་དཔེར་ན་མི་རྐང་པ་མེད་པ་ཞ་བོ་མིག་ཡོད་པ་ལྟ་བུ།

རྣམ་ཤེས་ལ་རང་སྟོབས་ཀྱིས་ཡུལ་གང་ཡང་ཤེས་པའི་ནུས་པ་ཡོད་ཀྱང༌། རང་སྟོབས་གཅིག་པུས་ཡུལ་བགྲོད་པའི་ནུས་པ་མེད་པ་དང༌། ཡང་མི་མིག་ ༡༣༨༽མེད་པ་རྐང་པ་ཡོད་པ་ལྟར། རླུང་ལ་རང་སྟོབས་ཀྱིས་ཡུལ་བགྲོད་པའི་ནུས་པ་ཡོད་ཀྱང་ཡུལ་གཅིག་ཀྱང་འཛིན་མི་ཤེས་པས་ན། རླུང་དང་སེམས་གཉིས་འདུས་པ་ལས་སྒོ་ལྔའི་དབང་ཡུལ་གྱི་རྟོག་པ་མཆེད་པ་ཡིན་ནོ། དེའི་ཕྱིར་ན་རྣལ་འབྱོར་པ་རྣམས་ཀྱིས་ཉམས་ལེན་བྱེད་པའི་སྐབས་སུ་སེམས་ཀྱི་བཞོན་པ་རླུང་གིས་བྱས་ཏེ། ཡུལ་འཛིན་པ། ཡུལ་དཔྱོད་པ་ཡུལ་དབང་དུ་འགྲོ་བ་སོགས་འབྱུང་བས་ན། ལས་དང་པོ་པ་རྣམས་ཀྱིས་ལམ་གྱི་སྐབས་རྟོག་པ་བཟང་པོའི་རིགས་བྱང་ཆུབ་ཀྱི་སེམས་སྐྱེ་བ་དང༌། བླ་མ་ལ་མོས་གུས། ཆོས་ལ་ཡིད་ཆེས་མཆེད་གྲོགས་ལ་དག་སྣང༌། སེམས་ཅན་ལ་སྙིང་རྗེ། འཁོར་བ་ལ་ངེས་འབྱུང༌། འདུས་བྱས་མི་རྟག་པའི་དོན་རྒྱུད་ལ་སྐྱེས་ནས་ཡང་དག་པའི་ཆོས་ལ་བློ་རྒྱ་བསྐྱེད་པ་སོགས་འབྱུང་ཚེ་རླུང་ཅུང་ཟད་ནང་དུ་བཟུང་ལ་ལྷག་མ་སྔར་ལྟར་བྱེད། ཡང་བློ་སེམས་དེ་དག་ལས་ལྡོག་ནས་མི་དགེ་བའི་རྟོག་ཚོགས་ཆེ་འབྲིང་ཆུང་གསུམ་སོགས་གང་ཤར་བའི་སྐབས་སུ་རླུང་རོ་ཕྱིར་འཕང་ནས་བླ་མ་ལ་གསོལ་བ་འདེབས་ཤིང་དབང་བཞི་བླང་བ་དང༌། མ་རྒྱུད་མཁའ་འགྲོའི་ཚོགས་ལ་ཚོགས་གཏོར་དང་མེ་ཚོགས་གཏོང་བ་སོགས་བྱེད་པ་གནད་ཡིན་ནོ། ལས་རླུང་གི་འཕེལ་ཁ་ཟད་ཅེས་པ་བཟའ་ ༡༣༩༽བཅའ་ཟད་སོང་བའི་སྣོད་ངོ་ལྟ་བུ་ལ་ཟེར་བ་མ་ཡིན། ཐོད་སྒལ་ཉམས་སུ་བླངས་བའི་སྟོབས་ཀྱིས་ལས་རླུང་ཡེ་ཤེས་ཀྱི་སྟོབས་སུ་གྱུར་བས་ཕྱི་དབྱིངས་དང་ཐིག་ལེ་རིག་གདངས། ནང་བདེ་གསལ་མི་རྟོག་པའི་ཡེ་ཤེས་རྣམས་གོང་དུ་འཕེལ་བར་བྱེད་པའི་གནད་ཀྱིས་སྒོ་ཡུལ་རླུང་རིག་གི་གནད་གཟིར་ནས་འོད་གསལ་མངོན་དུ་བྱེད་པ་མན་ངག་ཀུན་གྱི་རྩ་བར་ཐུག་པ་ཡིན་ནོ། ཇི་སྐད་དུ། ཙིཀྵུའི་གཟིགས་སྟངས་ནམ་མཁར་བལྟ༔ དབྱིངས་སྣང་ཤར་གྱི་རྒྱུ་སྐར་བཞིན༔ ཡུལ་ལ་བརྟེན་ནས་འཆར་བ་དང༔

རླུང་གི་རྒྱུ་བ་དལ་ལ་བསླབ༔ དབུགས་ཀྱི་རྟ་བྱས་རྐྱེན་དང་འཕྲད༔ ཡང་དག་དོན་དེ་མངོན་སུམ་མཐོང༔ ཞེས་སོ། བཞི་པ་རིག་པའི་གནད་བཤད་པ་ལ། རིག་གནད་དབྱིངས་ཀྱི་གོ་ར་ལས༔ མི་འདའ་རྟོག་གཉིས་བྲལ་བར་བཞག༔ ཅེས་གསུངས་པས། རིག་གནད་ནི། རང་བྱུང་གི་ཡེ་ཤེས་རྒྱུ་རྐྱེན་ལས་འདས་ཤིང༌། གཞིའི་དུས་སུ་སྐྱེ་འགག་གནས་གསུམ་དང་བྲལ་བ་ལམ་གྱི་དུས་བྱུང་གནས་འགྲོ་གསུམ་ལས་འདས་པ། འབྲས་དུས་སུ་འདས་པའི་དུས་ན་འཁྲུལ་མ་མྱོང༌། ད་ལྟའི་དུས་ན་འཁྲུལ་པ་ལ་མི་གནས། མ་འོངས་པའི་དུས་ན་འཁྲུལ་དུ་ ༡༤༠༽མི་སྲིད་པ། དུས་གསུམ་དུ་བདེ་བར་གཤེགས་པའི་སྙིང་པོ་སྐུ་གསུམ་མཉམ་པ་ཉིད་ཀྱི་དབྱིངས་ཆེན་པོ་ཉིད་ནི། ངོ་བོ་སྟོང་པ་སྤྲོས་པའི་མཐའ་བརྒྱད་དང་བྲལ་ཞིང༌། རྣམ་པར་ཐར་པའི་སྒོ་གསུམ་དང་ལྡན་པས་ན་གཞི་ལ་མ་རིག་པ་མི་ལྡན་པས་ན་སྤང་རྒྱུ་མེད་པ་དང༌། རང་བཞིན་སྟོང་གསལ་འདུས་མ་བྱས་པ་སྐུ་དང་ཡེ་ཤེས་ལམ་དང་འབྲས་བུའིཡོན་ཏན་ཐམས་ཅད་རང་བྱུང་ལྷུན་གྱིས་གྲུབ་ཅིང་འབད་རྩོལ་དང་བྲལ་ཞིང་རང་གསལ། ཐུགས་རྗེའི་ཡེ་ཤེས་འགགས་པ་མེད་པའི་ཆ་ལས་སྣ་ཚོགས་ཆོས་ཁམས་རྒྱ་མཚོའི་སྣང་བ་ཇི་ལྟར་ཤར་ཡང་ཐམས་ཅད་རིག་པ་ཡེ་ཤེས་ཆེན་པོའི་རོལ་རྩལ་ལས་མ་འདས་པའི་ཕྱིར་ན། ཇི་སྐད་དུ། རྒྱུ་རྐྱེན་མེད་པའི་སྟོང་ཉིད་དེ། །ཀུན་ལ་དབང་བསྒྱུར་ཐམས་ཅད་བྱེད། ཅེས་དང༌། ཆོས་རྣམས་ཐམས་ཅད་ང་ཡིན་པས། །ང་ཡི་རང་བཞིན་འདི་རིག་ན། །ཆོས་རྣམས་ཐམས་ཅད་རིག་པར་འགྱུར། ཞེས་གསུངས་པ་ལྟར་རིག་པའི་བཞུགས་ཚུལ་དབྱིངས་ཀྱི་གོ་ར་ལས་མ་འདས་པར་རིག་པ་རང་ཉིད་གཞིར་བཞེངས་ཀྱི་ཚུལ་དུ་དབྱིངས་ཀྱི་སྣང་བ་རང་ཤར་བ་དང༌། འོད་ལྔའི་རྣམ་པར་རང་སྣང་ནས་རིག་པ་ཉིད་གཞིར་བཞུགས་ཀྱི་ཁྱད་པར་ལས་དབྱིངས་ཀྱི་ཡོན་ཏན་རྣམས་གཞན་ནས་མ་བྱུང་བར་རང་སར་གནས་པ་ཉིད་མཐོང་ནས་འོད་ལྔ་རང་སྣང་དུ་ཤེས་ནས་རང་ ༡༤༡༽གྲོལ་ཉིད་དུ་གདིང་ཐོབ་པའོ། དེའི་ཕྱིར་ན་རྣལ་འབྱོར་ལམ་གྱི་སྐབས་སུའང་སྒོ་ཡུལ་རླུང་རིག་བཞིའི་གནད་ལ་བརྟེན་ནས་འོད་གསལ་དབྱིངས་ཀྱི་སྣང་བ་ཤར་གྱི་རེ་བ་དང༌།

མ་ཤར་གྱི་དོགས་པའི་གཉིས་འཛིན་གྱི་ཁུར་རྒྱངས་ནས་བོར་ཏེ། རྟོག་གཉིས་ཀྱི་སྦུན་པ་ཕྲ་མོ་ཙམ་གྱིས་ཀྱང་མ་བསླད་པར། རང་སྣང་ཡེ་ཤེས་ཆེན་པོའི་འོད་གསལ་དེ་ཉིད་རང་བབས་སུ་བཞག་པ་ནི་གནད་དམ་པ་ཡིན་ནོ། དམ་པའི་ཞལ་ནས། སྒོ་ལྔའི་དབང་པོ་གསལ་བ་ལ། ཡིད་ཀྱི་ཤེས་པ་མ་འཕྲོ་བར། རང་གསལ་རྟོག་པ་མེད་པ་ནི། གནད་ཀྱི་བཞག་ཐབས་དམ་པ་ཡིན། ཅེས་སོ། མདོར་ན་རིག་གནད་དབྱིངས་ཀྱི་གོ་ར་ཞེས་པ་རིག་པ་ནམ་མཁའི་དཀྱིལ་ལས་གཞན་དུ་མ་ཡེངས་ཞེས་པའི་དོན་ཏོ། རིག་པ་ནམ་མཁའ་ལས་མ་ཡེངས་ན་དོན་ཅི་ཡོད་སྙམ་ན་དོན་ཡོད་དེ། ད་ལྟ་རྣལ་འབྱོར་དུ་རློམ་པ་རྣམས་ཀྱིས་ནམ་མཁའི་མཚན་ཉིད་མ་ཤེས་ནས་གཞི་བེམ་སྟོང་དུ་ལུས། སྣོད་བཅུད་ཀྱི་རང་བཞིན་མ་མཐོང་ནས་ལུང་མ་བསྟན་དུ་གོལ། སེམས་ཉིད་བག་ཆགས་ཀྱི་རྒྱ་མ་གྲོལ་ནས་ཀུན་གཞིའི་རྣམ་ཤེས་ལ་གདིང་བཅའ་བས་ན། གསལ་སྟོང་གཉིས་སུ་མེད་པའི་ཡེ་ཤེས་མངོན་དུ་གྱུར་པའི་དུས་ ༡༤༢༽མེད་དོ། དེའི་ཕྱིར་ན་ནམ་མཁའ་རྣམ་པར་དག་པའི་དབྱིངས་ཉིད་མངོན་དུ་བྱེད་དགོས་པ་ཡིན་ནོ། སྙན་བརྒྱུད་ལས། ཆོས་ཐམས་ཅད་ནི་སེམས་ཉིད་ལ་གནས་སོ། སེམས་ཉིད་ནམ་མཁའ་ལ་གནས་སོ། ནམ་མཁའ་ནི་ཅི་ལ་ཡང་མི་གནས་སོ། ཞེས་དང༌། རྒྱུད་ལས། ཆོས་ཀུན་ནམ་མཁའི་མཚན་ཉིད་དེ། ནམ་མཁའི་མཚན་ཉིད་དེ་བཞིན་ཉིད། ཅེས་གསུངས་པས་རང་བྱུང་གི་ཡེ་ཤེས་ཆེན་པོ་ཡེ་ནས་རང་བཞིན་སྐྱེ་བ་མེད་ཅིང་སྟོང་པ་ཉིད་ཀྱི་འོད་གསལ་སྤྲོས་པ་དང་བྲལ་བའི་དབྱིངས་སུ། ཡེ་གདངས་ལྷུན་གྲུབ་རིན་པོ་ཆེའི་བཞུགས་ཚུལ། སྒོ་དབང་པོའི་དྭངས་མ་སྐྱོན་བྲལ་དང༌། ཡུལ་ནམ་མཁའ་རྣམ་པར་དག་པ་མཐོང་ལམ་དུ་གསལ་བ་དང༌། རླུང་རིག་གི་གནས་ལ་བརྟེན་ནས་ཉམས་སུ་བླང་བས་ན་སྣང་བའི་འོད་གསལ་མངོན་སུམ་དུ་མཐོང་བའི་ཕྱིར་ན། ཀུན་གསལ་ལས། རང་བཞིན་དག་པའི་ནམ་མཁའ་ལ། ཆོས་ཉིད་དག་པའི་ངོ་བོ་གནས། དེ་ལ་རིག་པ་ཟང་ཐལ་ཤར། ཤར་བ་མ་ཡིན་གནས་པ་ཡིན། ཡེ་ཤེས་སྒོ་ཡིས་མཚམས་སྦྱར་ན།

བག་ཆགས་ལུས་ཀྱིས་བསྒྲིབ་མི་འགྱུར། ཞེས་སོ། དེས་ན་དང་པོ་གཞིའི་ཆོས་ཉིད་འགྱུར་བ་མེད་པའི་ཡེ་ཤེས་ཆེན་པོ་ཉིད་ནམ་མཁའི་རང་བཞིན་དུ་ངོ་ཤེས་པ་ ༡༤༣༽དང༌། ལམ་གྱི་གནས་སྐབས་རིག་སྟོང་མཉམ་རྫོགས་ཆེན་པོའི་ངང་མངོན་དུ་གྱུར་ཅིང༌། འབྲས་བུ་རང་ཐོག་ཏུ་སངས་ནས་ཁྱབ་བརྡལ་ནམ་མཁའི་རང་བཞིན། ཡུལ་མེད་ཟང་ཐལ་ཆེན་པོ། གཞི་མེད་རྩ་བྲལ་གྱི་རོལ་པ། སྐུ་གསུམ་ངང་རྫོགས་ཆེན་པོའི་ཀློང་དུ་ལ་བཟླ་དགོས་པ་ནི། ཇི་སྐད་དུ། ཁྲེགས་ཆོད་གདིང་དུ་མ་གྱུར་ན༔ ཐོད་རྒལ་ཤར་ཡང་གཉིས་འཛིན་རྒྱུ། ཞེས་གསུངས་སོ། དོན་གསུམ་པ་ཉམས་སུ་བླངས་པས་གཞི་དང་ལམ་གྱི་སྒྲོན་མ་འཆར་ཚུལ་བསྟན་པ་ལ། རྣལ་འབྱོར་ལམ་གྱི་སྒྲོན་མ་དྲུག༔ ཙིཏྟ་རང་བྱུང་ཤ་ཡི་སྒྲོན༔ དཀར་འཇམ་རྩ་ཡི་སྒྲོན་མ་དང༔ རྒྱང་ཞགས་ཆུ་ཡི་སྒྲོན་མ་ནི༔ ནང་གི་སྒྲོན་མ་རྣམ་གསུམ་དང༔ ཞེས་གསུངས་པས། དེ་ལ་དང་པོ་ཐོག་མའི་ཡེ་ཤེས་ཀྱི་རྩལ་གཡོས་པའི་ཚེ་ན་ལྷུན་གྲུབ་འོད་ལྔའི་སྣང་བ་ཡུལ་དུ་ཤར་བ་ལ་འཛིན་པ་སྐྱེས་ཏེ་ཁ་དོག་ལྔར་བཟུང་ནས་འཁྲུལ་དུས་ཕྱི་འབྱུང་བ་ལྔར་འཐས། དེའི་དྭངས་མ་འདུས་པ་ལས་ལུས་གྲུབ་པའི་ཐོག་མར་མའི་མངལ་དུ་སྐྱེ་སྲིད་བཟུང་བའི་ཚེ་ན། རྩ་མདུད་རྣམས་ཀྱི་ཐོག་མར་ལྟེ་བ་སྤྲུལ་པའི་འཁོར་ལོ་ཆགས་ཏེ། དེའི་ཕྱོགས་བཞིར་འབྱུང་ ༡༤༤༽བཞིའི་རྩ་ཆགས། དེ་དག་གི་དབུས་སུ་ཕོ་ལ་གཡས་སུ་སྒྲོན་མའི་སྤྱན་དང༌། གཡོན་དུ་འབྱུང་བའི་སྤྱན། ཤེས་རབ་ལ་གོ་ལྡོག་ནས་ཐིག་ལེ་ཉ་མིག་ཙམ་ཡོད་པ་གཉིས་གནས། རྩ་མདུད་གྲུ་གསུམ་གྱི་དབུས་སུ་རྩ་མཆོག་རི་དྭགས་ཨེ་ནྱ་ལྟ་བུ་བདེ་སྟོང་གི་དྲོད་བསྐྱེད་པ་ཞིག་ཆགས། དེའི་བྱེད་ལས་ཀྱིས་ལུས་ཡར་ཆགས་མར་བསྐྱེད་ཀྱི་ལས་བྱེད་ཅིང༌། དེ་ལ་ཨ་ཝ་དྷུ་ཏི་ཞེས་སྐྱེ་བ་མེད་པའི་རྩ་བྱུང༌། དེ་ལ་བརྟེན་ནས་སྟེང་འོག་གི་རྩ་འཁོར་རྣམས་ཀྱི་ལྟེ་བ་ཆགས། དེ་ནས་རིམ་གྱིས་རྩ་གཙོ་བོ་གསུམ་དང་འཁོར་ལོ་རྣམས་ཆགས་ཤིང་དྷུ་ཏི་སྲོག་ཤིང་གི་རྣམ་པར་ཆགས་པ་ཡིན་གསུངས།

འབྱུང་བའི་སྤྱན་དང་སྒྲོན་མའི་སྤྱན་གཉིས་ཀྱི་བྱེད་ལས་ནི། འབྱུང་བའི་སྤྱན་གྱིས་མ་དག་པའི་རྩ་དང་རླུང་ཐིག་གི་ཁམས་རྣམས་བསྐྱེད་ནས་སྣོད་བཅུད་བདེན་གྲུབ་ལྟར་སྣང༌། སྒྲོན་མའི་སྤྱན་གྱིས་དག་པའི་རྩ་རླུང་ཐིག་ལེའི་ཁམས་རྣམས་བསྐྱེད་ནས་ཡེ་ཤེས་ཀྱི་སྣང་བ་མངོན་པར་བྱེད་དོ། དེའི་ཕྱིར་ན་སེམས་ཅན་རྣམས་ལ་ཡེ་ནས་རིག་པ་བདེ་གཤེགས་སྙིང་པོ་ལྷུན་གྲུབ་རིན་པོ་ཆེའི་རོལ་རྩལ་དུ་རྣལ་འབྱོར་ལམ་གྱི་སྒྲོན་མ་དྲུག་རང་ཆས་སུ་གནས་པ་ལ། དང་པོ་ལུས་ཀྱི་དྭངས་མ་ཙིཏྟ་ཤའི་སྒྲོན་མ་ ༡༤༥༽ཞེས་པ་སྙིང་རིན་པོ་ཆེ་མཆོང་གུར་སྨུག་པོ་ལྟ་བུ་ལ་མ་དག་པའི་སེམས་དང་སེམས་བྱུང༌། དག་པ་སྐུ་དང་ཡེ་ཤེས་ཀྱི་རྟེན་དུ་གྱུར་པ། དེའི་དབུས་སུ་འོད་གསལ་གསང་བ་མཆོག་གི་རྩ་བཞི་ཡང་གནས་སོ། ཇི་ལྟར་གནས་པར་སྙམ་ན། ཤར་དུ་ཀ་ཏི་གསེར་གྱི་རྩ་ཆེན་གནས་ཏེ། དེའི་བྱེད་ལས་ཁྲེགས་ཆོད་ཀྱི་འོད་གསལ་བདེ་གསལ་མི་རྟོག་པ་གསུམ་གྱི་རྟོགས་པ་གོང་དུ་འཕེལ་བར་བྱེད་པ་དང༌། ལྷོ་རུ་རྩ་མཆོག་ཀ་ཏི་ཤེལ་གྱི་སྦུ་གུ་ཅན་གྱིས་འོད་གསལ་གཤིས་ཉམས་ཀྱི་སྣང་བ་ཐམས་ཅད་མཐའ་བྲལ་ཆོས་སྐུའི་དབྱིངས་སུ་ནུབ་པར་བྱེད། ནུབ་ཏུ་རྩ་མཆོག་དར་དཀར་སྣལ་མ་དང་ཕྲ་ལ་འཁྲིལ་མ་གཉིས་ཀྱིས་འོད་གསལ་གྱི་སྣང་བ་མ་འགགས་པར་ཡུལ་དུ་ཤར་བ་དང་སྐུ་དང་ཡེ་ཤེས་ཐམས་ཅད་སྨིན་པར་བྱེད་དོ། བྱང་དུ་རྩ་མཆོག་སྟོང་པ་རང་གྲོལ་གྱིས་ཕྱི་ནང་སྣོད་བཅུད་སྣང་བའི་འོད་གསལ་དང་བཅས་པ་ཆོས་ཉིད་ཟད་པའི་སར་འཕེན་པར་བྱེད་པའོ། དེ་ལྟ་བུའི་རྩ་མཆོག་ལྔ་པོ་དེ་ཀ་གདོས་བཅས་སུ་མི་གནས་ཤིང༌། འོད་རྩའི་རྣམ་པ་ཅན་དུ་ཇི་སྲིད་ལུས་སེམས་ཀྱི་ཚོགས་པ་གནས་ཀྱི་བར་རྩའི་རྣམ་པར་གནས་ཤིང༌། ཚོགས་པ་སོ་སོར་བྲལ་བའི་ཚེ་ན་རྩ་རྣམས་འོད་ཀྱི་རང་ ༡༤༦༽བཞིན་དུ་དེངས་ནས་འགྲོ་བ་ཡིན། རྩ་བཞིའི་འདུས་མདོར་ཀུན་བཟང་གཞིའི་ཐིག་ལེ་ཞེས་དྭངས་མ་ལྔ་འདུས་ཀྱི་ཐིག་ལེ་འོད་ལྔའི་མུ་ཁྱུད་ཀྱི་ཚུལ་དུ་འཁོར་ཞིང༌།

གདངས་ཀྱི་ཐིག་ལེ་དང་ཐིག་ཕྲན་བསམ་གྱིས་མི་ཁྱབ་པས་བརྒྱན་པར་གནས་སོ། དྭངས་མ་ལྔ་ནི སའི་དྭངས་མ་རྩ་དར་དཀར་གྱི་སྐུད་པ་བརྒྱད་ཆ་གཅིག་ཙམ་དང༌། ཆུའི་དྭངས་མ་ཁྲག་མཚལ་གྱི་ལྦུ་བའི་མདངས་ལྟ་བུ། མེའི་དྭངས་མ་དྲོད་མེ་ལོང་ངོར་ཉི་མ་ཕོག་པའི་འོད་ལྟ་བུ། རླུང་གི་དྭངས་མ་གསེར་པ་འོག་ན་ཡོད་པའི་ཁ་རླངས་ལྟ་བུ། ནམ་མཁའི་དྭངས་མ་འོད་ལྔའི་ཚུལ་དུ་ཀུན་ལ་ཁྱབ་པ་དྭངས་མ་ལྔའི་གཙོ་བོར་གྱུར་ཏོ། དེ་ལྟ་བུའི་ཀུན་བཟང་གཞིའི་ཐིག་ལེ་ཞེས་པ་གཉུག་སེམས་ཕྲ་བའི་ཡེ་ཤེས་ཀྱང་དེ་གར་འདོད་དོ། ཇི་སྐད་དུ། སེམས་ཅན་ཀུན་གྱི་སྙིང་ནང་ན། གདོད་མའི་མགོན་པོ་འོད་མི་འགྱུར། སྐུ་གསུམ་ཡེ་ཤེས་མཉམ་ཉིད་དུ། ཡེ་ནས་ལྷུན་གྱིས་གྲུབ་པར་གནས། ཞེས་སོ། གཉིས་པ་དཀར་འཇམ་རྩའི་སྒྲོན་མ་ཞེས་ནུབ་ཀྱི་རྩ་དར་དཀར་སྣལ་མ་དང་ཕྲ་ལ་འཁྲིལ་མ་གཉིས་ཀྱི་རྩ་བ་སྙིང་ལ་ཟུག་ཅིང་ནུ་ཐད་ནས་གཉིས་སུ་གྱེས་ཏེ། དར་དཀར་སྣལ་མ་ཕྱི་དང༌། ཕྲ་ ༡༤༧༽ལ་འཁྲིལ་མ་ནང་གི་ཚུལ་དུ་མགྲིན་པའི་རྩེ་ཆུང་གཉིས་ནས་ཐོན་ཏེ། རོ་རྐྱང་གི་ལམ་བརྒྱུད་ཅིང་རྣ་ལྟག་གཉིས་ནས་གུག་སྟེ། བ་མེན་གྱི་རྭ་ལྟ་བུ་རྩ་བ་ཕྲ་ཞིང་ཁ་ཁྱེར་ཡངས་པའི་རྣམ་པ་མིག་གི་ཨ་འབྲས་གཉིས་ལ་ཟུག་སྟེ་ཁ་ཕྱེས་པའི་ཚུལ་དུ་གནས་པ་ཡིན་ནོ། དེ་ནི་རྩ་ཞེས་མིང་དུ་བརྗོད་ཀྱང་དོན་ལ་ཡེ་ཤེས་གསལ་བའི་འོད་རྩ་ལུས་གནས་ཀྱི་ཐིག་ལེ་དང་རླུང་གི་དྭངས་མ་ཡིན་པས་ན། འོད་གསལ་ལྷུན་གྲུབ་ཀྱི་སྣང་ཉམས་མངོན་སུམ་དུ་འཆར་བར་བྱེད་དེ། ཇི་སྐད་དུ། རིག་པ་སྐུ་ཡི་རང་མདངས་འོད། །རྩ་ཡི་ནང་ན་ཉི་ཟེར་བཞིན། །དབང་པོའི་སྒོ་ནས་ངེས་ཐོན་ཏེ། །སྒྲོན་ན་ནམ་མཁའི་མཐོངས་སུ་གསལ། ཅེས་སོ། གསུམ་པ་རྒྱང་ཞགས་ཆུའི་སྒྲོན་མ་ཞེས་པ་དཀར་ནག་ཕྱེད་མ་ཆུའི་དཀྱིལ་འཁོར་སྒོའི་དྭངས་མ་མིག་ཡེ་ཤེས་ཀྱི་གསང་ལམ་ནས་འཁོར་འདས་གཉིས་ཀྱི་ཆ་འཛིན་པའི་འོད་རྩ་ཕྱི་ནང་གི་ཚུལ་དུ་ཡོད་པ། དེའི་ཕྱི་མ་འབྱུང་བའི་སྤྱན་གྱིས་བསྐྱེད་པས་ན་མ་དག་པའི་སྣང་བ་འཛིན་ཅིང་གཟུགས་སྣ་ཚོགས་འཆར་བྱེད་ཀྱི་དབང་རྟེན་དུ་གྱུར།

ནང་མ་སྒྲོན་མའི་སྤྱན་གྱིས་སྨིན་པས་ན། དག་པ་ཡེ་ཤེས་ཀྱི་སྐུ་དང་ཐིག་ལེ་ཐམས་ཅད་ ༡༤༨༽ཤར་བའི་རྟེན་བྱེད་དོ། དེས་ན་མ་དག་པའི་སྣང་བ་འཛིན་པ་ལ་རྒྱང་ཆུང་དང༌། དག་པའི་སྣང་བ་འཛིན་པ་ལ་རྒྱང་ཆེན་ཞེས་ཟེར་རོ། དེ་ལྟ་བུའི་སྣོད་ཀྱི་སྒྲོན་མ་རྣམ་གསུམ་གྱི་བཞུགས་ཚུལ་ཡང་རྩ་བ་སྙིང༌། སྡོང་པོ་རྩ། འབྲས་བུ་མིག་གི་ཚུལ་དུ་ཡོད་པས་ན་རྣལ་འབྱོར་ལམ་གྱི་སྒྲོན་མ་རྣམ་བཞིའི་སྐབས་སུ་རྒྱང་ཞགས་གཅིག་པུ་ལ་འདུས་པ་ཡིན་ནོ། དེའི་ཕྱིར་ན་དབང་པོའི་སྒོ་ཡི་དྭངས་མ་མིག་མེད་ཕྱིན་ཆད་ཐོད་རྒལ་ཉམས་སུ་ལེན་པའི་སྐལ་བ་ཞན་པ་ཡིན། ཅིའི་ཕྱིར་ཞེ་ན། སྒོ་ཡུལ་རླུང་རིག་གི་གནད་ལ་བརྟེན་ནས་ཉམས་སུ་བླངས་ན་སྣང་བའི་རྩལ་རྫོགས་ནས་འབྲས་བུ་ཟུང་འཇུག་འཕོ་བ་ཆེན་པོའི་སྐུ་འགྲུབ་པ་དང༌། ཉམས་སུ་མ་བླངས་ཚེ་དབང་པོའི་དྭངས་མ་མིག་ཡོད་ཀྱང་ད་དུང་འཁོར་བ་ལས་མ་འཕགས་པའི་ཕྱིར་ན་མིག་མེད་ཚེ་གདམས་པ་འདིའི་དབང་སྐལ་གཏན་ནད་མེད་པ་ལྟ་བུའོ། སྤྱིར་ཁམས་དྲུག་ཚང་བའི་རྟེན་འདི་ལ་སྒོ་རྣམ་པ་གཉིས་སུ་འདོད་པ་ནི། ལྐོག་ཏུ་གྱུར་པའི་སྒོ་དང༌། མངོན་དུ་གྱུར་པའིསྒོ་གཉིས་ཡོད་དོ། སྔ་མ་ནི་རང་གི་རྣ་བ་གཉིས་ཡིན་ལ། རྣ་བས་ཡེ་ཤེས་ཀྱི་གནས་ཚུལ་ཇི་ལྟར་ཐོས་ཀྱང་སྒྲའི་རྣམ་པ་ལྟ་བུ་ལས་མཐོང་ཡུལ་དུ་མི་འགྱུར་བས་ན་ལྐོག་ ༡༤༩༽ཏུ་གྱུར་པ་དང༌། ཕྱི་མ་རང་གི་མིག་གཉིས་ཡིན་པས་གདམས་པ་ཇི་བཞིན་པར་ཉམས་སུ་བླངས་པ་ན་སྐུ་དང་ཐིག་ལེ་ལ་སོགས་ཡེ་ཤེས་ཀྱི་སྣང་ཉམས་ཐམས་ཅད་འཆུག་མེད་དུ་དབང་པོའི་སྒོ་རུ་གསལ་བར་བྱེད་པས་ན་མངོན་གྱུར་ཞེས་གྲགས་སོ། དེའི་ཕྱིར་ན་ཐལ་འགྱུར་ལས། ཡེ་ཤེས་འཆར་བའི་སྒོ་ཉིད་ནི། ལུས་བཅུད་དྭངས་མ་ཀུན་འདུས་པ། ཙཀྵུ་ཞེས་བྱའི་སྒོ་ནས་ཐོན། གཉིས་ཀྱི་ཆ་འཛིན་སྣང་བ་སྟོན། ཞེས་གསུངས་བཞིན། སྒོའི་དྭངས་མ་རྒྱང་ཞགས་ཆུའི་སྒྲོན་མ་འཁོར་འདས་གཉིས་ཀའི་ཆ་འཛིན་ཅིང་དག་སྣང་དང་འཁྲུལ་སྣང་གཉིས་ཀྱི་འཆར་གཞི་བྱེད་པ་ཡིན་ནོ།

གཉིས་པ་བཅུད་ཀྱི་སྒྲོན་མ་རྣམ་གསུམ་བསྟན་པ་ལ། ཕྱི་དབྱིངས་ནམ་མཁའ་རྣམ་དག་སྒྲོན༔ ཐིག་ལེ་སྟོང་པའི་སྒྲོན་མ་དང༔ རིག་པ་རང་བྱུང་སྒྲོན་མ་གསུམ༔ ཕྱི་ནང་འབྱུང་བའི་དྭངས་མར་གནས༔ ཞེས་གསུངས་པས། འོད་རྩ་དྭངས་པའི་ནང་དུ་རིག་པའི་གདངས་ཕྱི་འབྱུང་ཆེན་ལྔའི་དྭངས་མ་དབྱིངས་ནམ་མཁའ་རྣམ་དག་གི་སྒྲོན་མ་ཞེས་དཔེར་ན་ཟ་འོག་ཁ་ཕྱེས་པ་ལྟ་བུའི་ཀློང་དུ་དབྱིངས་ཀྱི་རྒྱན་རྩིབས་ཤར་དང་གྱེན་འགྲེང༌། དབྱིངས་ཀྱི་སྣང་བ་ཐིག་ལེ་དཀར་པོ་ཉིས་འབྲེལ། སེར་པོ་ལྕགས་ ༡༥༠༽སྒྲོག་ལྟ་བུ། དམར་པོ་སུམ་འབྲེལ། ལྗང་སྐྱ་རེས་མངོན་རེས་མི་མངོན་པའི་ཐིག་ལེ་གཅིག་དང༌། གཞན་ཡང་རྩིབས་གུག་ལ་སོགས་པ་ཉམས་རྩལ་རྫོགས་པའི་ཚེ་ན་དབྱིངས་ཀྱི་སྣང་བ་བསམ་ལས་འདས་པར་འཆར་རོ། དབྱིངས་དངོས་ནི་འོད་ལྔའི་ཐིག་ལེ་འགུལ་འཕྲིག་དང་བྲལ་བར་གནས་ཤིང་ཐིག་ཕྲན་དུ་མས་ཁྱབ་པར་སྣང་བ་དེ་ཡིན་ནོ། ལས་དང་པོ་པ་རྣམས་ལ་དབྱིངས་སྣང་ལ་ཚད་བཟུང་མེད་ཅིང་ཁམས་དང་ཡུལ་གྱི་བྱེ་བྲག་གིས་སྣ་ཚོགས་འཆར་རོ། ཇི་ལྟར་ཤར་སྙམ་ན། ཡུལ་ཉི་མ་ལ་བལྟས་ཚེ་འོད་ཤིན་ཏུ་ཆེ་བས་དབྱིངས་ཇི་བཞིན་པ་མི་མངོན་པ་དང༌། ཟླ་བ་ལ་བལྟས་ཚེ་དབྱིངས་སྐྱ་བོ་སོག་ཕོན་ལྟ་བུ་རོས་གསལ་རེས་མི་གསལ་བ་དང༌། མཐོངས་སྐར་རམ་གསལ་ལམ་ལ་བལྟས་ཚེ་གོང་དང་འདྲ་ལ་མར་མེ་ལ་བལྟས་ཚེ་དབྱིངས་སྣང་སེར་སྐྱའི་རྣམ་པར་ཤར་མོད། ཡུལ་གང་དུ་བལྟས་ཀྱང་གོམས་འདྲིས་མ་སོང་བར་དུ་དབྱིངས་མི་བརྟན་ཅིང་མིག་ཀྱང་བལྟ་མི་ཚུགས་པ་ལྟ་བུར་སྲིད་ཀྱང་བླ་མ་གསོལ་བ་བཏབ་ཅིང་སྙིང་རུས་ཀྱིས་བསྒོམ་པའི་ཚེ་ན། དབྱིངས་སྣང་ལ་བརྟན་པ་ཐོབ་ནས་རང་གི་མིག་ཁེབས་པ་ཙམ་དལ་གྱིས་གནས་པར་ཤར་བ་ཡིན་ནོ། དེ་ནས་རིམ་གྱིས་ ༡༥༡༽བསྒོམ་པ་ན་དབྱིངས་སྣང་ཇེ་ཆེར་མངོན་ཞིང་དབྱིངས་ཀྱི་རྒྱན་དང་སྣང་བ་ཐིག་ལེ་ལ་སོགས་པ་མངོན་དུ་འཆར་བར་བྱེད་པས་ན། ཀུན་གསལ་ལས། ཙིཏྟ་རིན་ཆེན་གཞལ་ཡས་ན། །སྐུ་ཡི་ཆ་ཕྲན་ཏིལ་འབྲུ་ཙམ། །འོད་ལྔའི་ཀློང་ན་རྫོགས་པར་བཞུགས།

སྦྱངས་ན་མངོན་སུམ་ལམ་དུ་བྱེད། ཅེས་གསུངས་པ་བཞིན་ནོ། དེ་ལྟ་བུའི་དབྱིངས་ནམ་མཁའ་རྣམ་དག་གི་སྒྲོན་མའི་དབུས་སུ་ནང་འབྱུང་ཕྲན་ལྔའི་དྭངས་མ་ཐིག་ལེ་སྟོང་པའི་སྒྲོན་མ་ཞེས་ཀོ་མོའི་ཆུ་ལ་རྡོ་འཕང་བ་ལྟ་བུའི་འོད་ལྔའི་མུ་ཁྱུད་ཟླུམ་བསྐོར་གྱི་ཚུལ་དུ་གསལ་འཚེར་ལྷུན་འཐུག་པར་གནས་པའོ། ཉམས་སུ་དང་པོ་བླང་སྐབས་ཐིག་ལེ་ཉ་མིག་ལྟ་བུའི་ཚད་ཙམ་ཡོད་པ་འོད་ལྔ་མི་གསལ་ཞིང་འགུལ་འཕྲིག་གི་རྣམ་པར་གནས་པར་འཆར་རོ། མཐར་བསྒོམ་པ་སྟོབས་སུ་གྱུར་པས་སྙིང་དབུས་དྭངས་མའི་ཐིག་ལེ་ཚད་དུ་ཕེབས་ནས་རབ་ཏུ་གནས་ཤིང་བརྟན་པར་གྱུར་ཏོ༔ དེ་ལྟ་བུའི་དབྱིངས་དང་ཐིག་ལེའི་ཀློང་དུ་ཤེས་རབ་རང་བྱུང་གི་སྒྲོན་མ་ཞེས་པ་སེམས་ཀྱི་དྭངས་མ་རྒྱུ་མིང་འབྲས་བུར་ཆགས་པ་རིག་གདངས་རྡོ་རྗེ་ལུ་གུ་བརྒྱུད་གསེར་སྐུད་ཕྲ་མོ་འོད་ལྔའི་ཟེར་མདངས་དང་ལྡན་པ་ཕྲ་ལ་འཁྱོགས་པའི་བར་མཚམས་རྣམས་སུ་ཐིག་ལེ་ཕྲ་མོས་བརྒྱན་པ་འགུལ་འཕྲིག་གི་རྣམ་པར་འཆར་རོ། འདིའི་ངོ་བོར་གཞི་གནས་ཀྱི་ཡེ་ཤེས་ཆེན་པོ་གསལ་སྟོང་འགགས་པ་མེད་པའི་འོད་གསལ་གྱི་གནས་ལུགས་མངོན་དུ་འགྱུར་བ་དང༌། རྩལ་ནི་ཕྱིར་གསལ་གྱི་ཡུལ་དུ་ཤར་བའི་ཤེས་རབ་ཁྱད་པར་ཅན་ཐོབ་པ་དེ་ཡིན་ནོ། དེ་ལྟ་བུའི་རིག་གདངས་ཕྲ་ལ་འཁྱོག་པར་སྣང་བ་རྩའི་གནས་ལ་བརྟེན་ནས་གྲོལ་དགོས་པ་དང༌། འགྲོ་འོང་གིས་རྣམ་པར་སྣང་བ་རླུང་གནད་ ༡༥༢༽ལ་བརྟེན་ནས་གྲོལ་བ་དང༌། བར་མཚམས་ལ་ཐིག་ལེས་བརྒྱན་པར་སྣང་བ་ཐིག་ལེའི་གནད་ལ་བརྟེན་ནས་གྲོལ་ཏེ། སྐུ་གསུམ་ཡེ་ཤེས་ཆེན་པོའི་དགོངས་པའི་གཏན་སྲིད་ཟིན་པས་ན་ཀློང་གསལ་ལས། ཤེས་རབ་རང་བྱུང་སྒྲོན་མ་ཡིས། །ཆོས་ཀུན་མཉམ་པར་རོ་གཅིག་ཏུ། །བསྡུས་ཏེ་རང་སྣང་འཛིན་པར་བྱེད། །འདི་ནི་བག་ཆགས་འབྲེལ་རྒྱུན་གཅོད། །དབྱིངས་ཀྱི་དྭངས་མ་བསྡུས་པ་དང༌། །རིག་པ་སྐུ་རྣམས་འཛིན་པ་དང༌། །གནད་གསུམ་བཅུད་དུ་སྨིན་པ་དང༌། །འཁོར་བ་ཉིད་ནི་སྤོང་བར་བྱེད། །དེ་ལྟར་མིག་ལ་སྒྲོན་ཤར་བས།

སྐུ་གསུམ་དགོངས་པའི་གནད་བསྡུས་པའི། །རང་སྣང་ཡུལ་རྣམས་འཛིན་པའོ། ཞེས་གསུངས་སོ། དེ་ལྟར་དབྱིངས་དང་ཐིག་ལེ་རིག་གདངས་གསུམ་ནི་བཅུད་ཀྱི་སྒྲོན་མ་རྣམ་གསུམ་དང༌། རྒྱང་ཞགས་ཆུའི་སྒྲོན་མ་བསྣན་པས་རྣལ་འབྱོར་ལམ་གྱི་སྒྲོན་མ་རྣམ་བཞི་ཞེས་ཐོད་རྒལ་གནད་དུ་བསྣུན་པའི་ཡུལ་དངོས་ཡིན་པ་དང༌། ཁམས་དྲུག་ཚང་བའི་ལུས་རྟེན་དེ་ལ་ཡེ་ནས་རང་ཆས་སུ་ཡོད་པའི་ཕྱིར་ན། རང་ཤར་ལས། ཐིག་ལེ་སྟོང་པའི་སྒྲོན་མ་དང༌། །རིག་པ་དབྱིངས་ཀྱི་སྒྲོན་མ་དང༌། །ཤེས་རབ་རང་བྱུང་སྒྲོན་མ་དང༌། །རྒྱང་ཞགས་ཆུ་ཡི་སྒྲོན་མ་རྣམས། ༡༥༣༽།སེམས་ཅན་ཀུན་ལ་གནས་པའོ། ཞེས་སོ། དོན་བཞི་པ་འབྱུང་བ་སྙིགས་མ་དྭངས་མར་འཕོས་ནས་ཕྱི་ནང་གི་སྒྲོན་མར་སྣང་བ་བཤད་པ་ལ། ཕྱི་འབྱུང་ལྔའི་དྭངས་མ་དབྱིངས་རྣམ་དག་གི་སྒྲོན་མ་ནི། སའི་དྭངས་མ་སྦུར་ལེན་གྱི་མདངས་ལྟ་བུ་དམར་སེར། ཆུའི་དྭངས་མ་བ་འོའི་མདོག་ལྟ་བུ། མེའི་དྭངས་མ་རྒྱ་མཚལ་གྱི་ཁུ་བའི་མདངས་ལྟ་བུ། རླུང་གི་དྭངས་མ་ཆུ་སྤང་གི་མདོག་ལྟ་བུ། ནམ་མཁའི་དྭངས་མ་མཐིང་གི་ཁུ་བ་ལྟ་བུར་སྣང་བ་དང༌། ཡང་ཐིག་ལེ་སྟོང་སྒྲོན་ནང་འབྱུང་ལྔའི་དྭངས་མར་སྨིན་པ་ནི། ཤའི་དྭངས་མ་རིན་ཆེན་གསེར་གྱི་མདོག་ལྟ་བུ། ཁྲག་གི་དྭངས་མ་དུང་གི་ཁ་དོག་ལྟ་བུ། དྲོད་ཀྱི་དྭངས་མ་བྱུ་རུའི་ཁ་དོག་ལྟ་བུ། དབུགས་ཀྱི་དྭངས་མ་རིན་ཆེན་ཨིནྡྲའི་ཁ་དོག་ལྟ་བུ་སེམས་ཀྱི་དྭངས་མ་ནམ་མཁའ་སློང་བྱེད་ཀྱི་རྐྱེན་དང་བྲལ་བའི་ཁ་དོག་ལྟ་བུར་འཆར་ཞིང༌། བསྒོམ་པ་སྟོབས་སུ་གྱུར་ཏེ་རྩལ་རྫོགས་པའི་ཚེ་ན་རིག་གདངས་རྡོ་རྗེ་ལུ་གུ་བརྒྱུད་ཀྱང་ཡེ་ཤེས་ལྔའི་ཁ་དོག་ཏུ་འཆར་བ་ཡིན་ནོ། དེ་ལྟར་མཐོང་བའི་ཡོན་ཏན་ནི། དབྱིངས་ནམ་མཁའ་རྣམ་དག་གི་སྒྲོན་མས་རང་སྣང་དོན་གྱི་ཞིང་ཁམས་དང༌། ཐིག་ལེ་སྟོང་པའི་སྒྲོན་མས་འོག་མིན་ ༡༥༤༽གསང་ཆེན་རོལ་པའི་གཞལ་ཡས་ཁང་དང༌། རིག་པ་རྡོ་རྗེ་ལུ་གུ་བརྒྱུད་ནི་རྣམ་ཀུན་མཆོག་ལྡན་རྡོ་རྗེ་ཕག་མོའི་ཞལ་མངོན་སུམ་དུ་མཐོང་བ་ཡིན་པའི་ཕྱིར་ན།

སྙན་བརྒྱུད་ལས། ནམ་མཁའ་རྣམ་དག་སྒྲོན་མ་ཡིས། །འོག་མིན་ཆེན་པོའི་ཞིང་དང་མཉམ། །ཐིག་ལེའི་སྒྲོན་མ་མཐོང་བས་ན། །ལྷུན་གྲུབ་བདེ་ཆེན་གཞལ་ཡས་ཁང༌། །རིག་པ་རྡོ་རྗེ་ལུ་གུ་བརྒྱུད། །ཆོས་ཀྱི་སྐུ་དང་གཉིས་སུ་མེད། །སུས་མཐོང་སྐུ་གསུམ་ཚད་སྨིན་ནས། །ལོངས་སྤྱོད་རྫོགས་པའི་སྐུ་རུ་གྲོལ། ཞེས་སོ། དེ་ལྟར་སྒྲོན་མ་དྲུག་གི་བཞུགས་ཚུལ་ལེགས་པར་བསྟན་ཟིན་ནས་ཉམས་སུ་ལེན་པའི་གནས་སྐབས་ན། རང་ལུས་ཐ་མལ་དུ་གནས་པའི་སྤྱི་གཙུག་ནས་ཁྲུ་གང་འཕགས་པའི་སར་སྣ་ཚོགས་པདྨ་དང་ཉི་ཟླའི་གདན་ལ། སྐྱབས་གནས་ཀུན་འདུས་ཀྱི་ངོ་བོ་དྲིན་ཆེན་རྩ་བའི་བླ་མ་དེ་ཉིད་ཆོས་སྐུ་འགྱུར་བ་མེད་པའི་སྐུ་མདོག་མཐིང་གསལ། ཐིག་ལེ་ཉག་གཅིག་མཚོན་ཕྱིར་ཞལ་གཅིག་པ། བདེན་གཉིས་ཟུང་དུ་འཇུག་ཕྱིར་ཕྱག་གཉིས། ཇི་ལྟ་ཇི་སྙེད་ཀྱི་ཡེ་ཤེས་གཉིས་མཚོན་བྱེད་སྤྱན་གཉིས་དབྱིངས་སུ་གཟིགས་པ། སྲིད་ཞི་མཉམ་པར་རོལ་ཕྱིར་ཞབས་གཉིས་སྐྱིལ་ཀྲུང་དུ་བཞུགས་པ། སྣང་སྟོང་གཉིས་ ༡༥༥༽སུ་མེད་པའི་ཤངས་བུག དོན་གཉིས་ལྷུན་གྱིས་གྲུབ་ཕྱིར་སྨིན་མ་དང་སྙན། གདོད་ནས་མ་འཁྲུལ་པའི་བརྡར་དབུ་སྐྲ་སྤྱི་བོར་ཐོར་ཅོག་དང༌། བརྒྱུད་འཛིན་རྗེས་སུ་འཛིན་ཕྱིར་ཟར་བུ་སིལ་མར་བཀྲམ་པ། བདེ་སྟོང་གཉིས་སུ་མེད་པའི་ཕྱག་གཉིས་རྡོར་དྲིལ་བསྣོལ་སྟབས་སུ་འཛིན་པ། ཚོགས་དྲུག་གནས་སུ་དག་པའི་རུས་རྒྱན། ཚད་མེད་ཡོན་ཏན་རྫོགས་ཕྱིར་རིན་པོ་ཆེ་སྣ་ཚོགས་པས་བརྒྱན་པ། སྐུ་གསུམ་གཞི་ལ་རྫོགས་ཕྱིར་ཐོད་པའི་རྩེ་བྲན་མཛེས་པ། མཐའ་བཞི་ཟིལ་གྱིས་གནོན་ཕྱིར་དར་སྐའི་སྨད་ཤམ་སྤྲས་པ། ཡེ་ཤེས་ཀྱི་རང་མདངས་འཇའ་དང་འོད་ཕུང་འཁྱིལ་བའི་ཀློང་དུ་སྐུ་སྣང་ལ་རང་བཞིན་མེད་པ་ཟླ་གཟུགས་ལྟ་བུ། གསལ་ལ་སོ་སོར་མ་འདྲེས་པ་མེ་ལོང་ནང་གི་གཟུགས་བརྙན་ལྟ་བུར་གསལ་གདབ། དེའི་སྐུ་སྟོད་ཀྱི་ཆ་ལ་རྒྱལ་བ་དགོངས་བརྒྱུད་ཀྱི་བླ་མ་རིག་འཛིན། སྐེད་པ་བར་གྱི་ཆ་ལ་རིག་འཛིན་བརྡ་བརྒྱུད་ཀྱི་བླ་མ་རྣམས་དང༌།

སྐུ་སྨད་ཀྱི་ཆ་ལ་གང་ཟག་སྙན་བརྒྱུད་ཀྱི་བླ་མ་རིག་འཛིན་རྒྱ་མཚོ་ཐམས་ཅད་དང༌། གཞན་ཡང་རྩ་གནས་དང་བ་སྤུའི་ཡུལ་ཐམས་ཅད་ལ་རྩ་གསུམ་ཞི་ཁྲོའི་ལྷ་ཚོགས་ལ་སོགས་པ་ཐམས་ཅད་རྒྱ་མཚོར་གཟའ་སྐར་བཀྲ་བ་ལྟར་རིགས་ ༡༥༦༽འདུས་བླ་མའི་སྐུ་དབྱིངས་དྭངས་མའི་ཀློང་དུ་བཀྲ་ལམ་མེར་བཞུགས་པར་མོས་ལ་ཡིད་ཁྱེད་ཤེས་ཀྱི་དད་པས་གསོལ་བ་བཏབ་མཐར་དབང་བཞི་བླངས་ཏེ། ཡང་སྔར་བཤད་པ་ལྟར་ལུས་བཞུགས་སྟངས་གསུམ་གང་རུང་བྱ་ཞིང༌། སྒོ་ཡུལ་རླུང་རིག་བཞིའི་གནད་ཀྱིས་གཅུན་ཏེ་ཉིན་ཐུན་གསུམ་དུ་འོད་གསལ་ལ་བརྩོན་པར་བྱའོ། མཚན་མོ་ནམ་གུང་གི་ཉམས་ལེན་ལ། སྦ་བསྡུ་དག་སྦྱོར་གྱི་མན་ངག་ལ་བརྟེན་ནས་ཕྱི་ནང་འོད་གསལ་དུ་སྨིན་པར་བྱེད་པ་ལ། གཏེར་གཞུང་ལས། རིག་པ་འོད་ཀྱི་གྭའུར་སྦ༔ འབྱིན་འཇུག་ཤེས་བྱ་བུམ་བསྡུ་དང༔ གདོས་བཅས་རགས་པ་དག་སྦྱོར་བསླབ༔ གསུངས་པས། དང་པོ་སྲོད་ལ་རིག་པ་འོད་ཀྱི་གྭའུར་སྦ་བ་ལ། ལུས་གནད་དྲང་སྲོང་འདུག་སྟངས་བཅས་ནས་མ་དག་པའི་རླུང་རོ་དབུགས་ཐེངས་གཅིག་ལ་གསུམ་བསལ་ནས་དུག་གསུམ་དབྱིངས་སུ་ཐིམ་པར་བསམ་པ་དང༌། རང་ཉིད་གཞི་ལུས་རྡོ་རྗེ་རྣལ་འབྱོར་མར་གསལ་བཏབ་ནས་ཡེ་ཤེས་ཀྱི་རླུང་དལ་བུས་སྣ་བུག་གཉིས་ནས་དྲངས་ཏེ་བུམ་ཅན་དུ་བཟུང་ནས་ཅུང་ཟད་ངལ་བསོས་པའི་ཚེ་ན་རླུང་གི་དྭངས་སྙིགས་འབྱེད་པའི་དགོས་པ་ཡོད་དོ། དེ་ནས་རང་ལུས་དྭངས་མའི་དབུས་སུ་རྩ་དབུ་མ་སྦ་སྨྱུག་འབྲིང་པོའི་ཚད་ཙམ་ ༡༥༧༽ཡོད་པ། བདེ་སྟོང་བཅུད་དུ་སྨིན་པའི་ཕྱིར་ཆུ་ཤིང་ལྟར་དྲང་བ། རྒྱ་སྐྱེགས་ལྟར་དམར་བ། པདྨ་ལྟར་སྲབ་པ། ཏིལ་མར་ལྟར་གསལ་བ་སྟེ་མཚན་ཉིད་བཞི་དང་ལྡན་པ་ཞིག་གསལ་གདབ། དེའི་ཡར་སྣེ་སྤྱི་བོར་ཟུག་ཅིང་མར་སྣེ་ལྟེ་འོག་གཉེར་མོ་ཆེ་ནས་ཚིགས་ཀྱིས་འགགས་པ་ལྟར་གནས་པ། དེའི་གཡས་སུ་རོ་མ་དམར་མོ་དང༌། གཡོན་དུ་རྐྱང་མ་དཀར་མོ་གཉིས་ཀྱི་མར་སྣེ་དབུ་མར་ཆུད་ལ་ཁད་པ་ལྟ་བུར་ཡི་གེ་ཆའི་རྣམ་པར་གནས་པའི་འདུས་མདོར་ཉི་མའི་གདན་ཡུངས་འབྲུའི་ཆ་ཙམ་གྱི་སྟེང་དུ།

ཤེས་རབ་ཡུམ་གྱི་ངོ་བོ་རྣམ་པ་ཨ་ཤད། ཨོཾ༔ དམར་པོ་རྣམ་པ་མེ་རེག་བྱ་ཚ་བ། ངོ་བོ་གསལ་བ། རང་བཞིན་སྟོང་པ་སྟེ་མཚན་ཉིད་བཞི་དང་ལྡན་པ་ཞིག་གསལ་བཏབ། དབུ་མའི་ཡར་སྣེ་སྤྱི་བོ་རུ་ཟུག་པ་ལ། སྨིན་མཚམས་ནས་སོར་བཞིའི་ཐད་དུ་ཟླ་བའི་གདན་ཡུངས་འབྲུ་ཙམ་གྱི་སྟེང་དུ་ཐབས་ཀྱི་ཆ་ཡི་གེ་ཧཾཿདཀར་པོ། ངོ་བོ་བདེ་བ། རང་བཞིན་གསལ་བ། རྣམ་པ་ཆུ། བྱེད་ལས་བདེ་སྟོང་ཡེ་ཤེས་ཀྱི་བཅུད་དུ་སྨིན་བྱེད་དེ་མཚན་ཉིད་བཞི་དང་ལྡན་པ་ཞིག་བསྒོམ། རང་གི་སྨིན་མཚམས་ནས་གླན་སོར་བཅུ་གཉིས་ཀྱི་མཚམས་སུ། རྒྱལ་ཀུན་ཐུགས་རྗེའི་ཡེ་ཤེས་ ༡༥༨༽རླུང་འོད་ལྔའི་རང་བཞིན་ཅན་གསལ་ལ་དྭངས་པ་སྤོས་རེང་གི་དུད་པ་བཞིན་བྱུང་ནས་རང་གི་སྣ་བུག་གཉིས་ནས་ཞུགས། རོ་རྐྱང་གི་ལམ་བརྒྱུད་ནས་ལྟེ་བའི་ཨ་ཤད་ལ་ཕོག་པས་ཨ་ཤད་ལས་ཡེ་ཤེས་ཀྱི་མེ་དམར་ཉུག་ཉུག་ཏུ་འབར་ནས་གཡས་སུ་འཁྱིལ་བའི་ཚུལ་གྱིས་མེ་ལྕེས་གསང་གནས་ལ་རེག་པས་མ་དག་པའི་རྩ་རླུང་དྲུང་ནས་འབྱིན་ཏེ་ཉོན་མོངས་པ་ཕྲག་དོག་གནས་སུ་དག་ནས་བྱ་བ་གྲུབ་པའི་ཡེ་ཤེས་གོང་འཕེལ་དུ་གྱུར་པར་བསམ། ལྟེ་བར་མཆེད་པས་ཉོན་མོངས་པ་ང་རྒྱལ་གྱིས་བསྐྱེད་པའི་མ་དག་པའི་རྩ་རླུང་ཐམས་ཅད་གཞོབ་ཐུལ་གྱིས་བསྲེགས་ནས་མཉམ་ཉིད་ཡེ་ཤེས་གོང་དུ་འཕེལ་བར་བསམ་མོ། སྙིང་གར་མཆེད་པས་མ་དག་པའི་རྩ་རླུང་ཐམས་ཅད་གཞོབ་ཐུལ་གྱིས་བསྲེགས་ནས་ཉོན་མོངས་པ་གཏི་མུག་གནས་སུ་དག་ནས་ཆོས་ཀྱི་དབྱིངས་ཀྱི་ཡེ་ཤེས་གོང་འཕེལ་དུ་གྱུར་པར་བསམ་མོ། མགྲིན་པར་ཐོན་པས་ཉོན་མོངས་པ་འདོད་ཆགས་ལས་བསྐྱེད་པའི་མ་དག་པའི་རྩ་རླུང་ཐམས་ཅད་ཡུལ་མེད་དུ་བསྲེགས་ནས་སོར་རྟོགས་ཡེ་ཤེས་གོང་འཕེལ་དུ་གྱུར་པར་བསམ་མོ། མེ་ལྕེ་སྤྱི་བོར་ཐོན་པས་མ་དག་པའི་རྩ་རླུང་དང་ཉོན་མོངས་པ་ཞེ་སྡང་གི་རྟོག་ཚོགས་ཐམས་ཅད་གཞོབ་ཐུལ་གྱིས་བསྲེགས་ནས་མེ་ལོང་ཡེ་ཤེས་གོང་འཕེལ་དུ་ ༡༥༩༽གྱུར་པར་བསམ་མོ། ཡང་མེ་ཉིད་དབུ་མའི་ལམ་རྒྱུད་ནས་རེག་བྱ་ཧཾཿདང་འཕྲད་པའི་ཚེ་ན་ཧཾཿཡིག་མགོ་ཐུར་དུ་བསྟན་ནས་བདེ་སྟོང་ཡེ་ཤེས་ཀྱི་བདུད་རྩི་དཀར་ལ་དྭངས་པ་བའི་འོ་མ་ལྟར་བབས་ནས་མེ་དང་བདུད་རྩི་བྲོས་དེད་ཀྱི་ཚུལ་དུ་སྤྱི་བོ་ནས་ཉོན་མོངས་པའི་སྒྲིབ་པ་དག་ནས་དགའ་བའི་ཡེ་ཤེས་མངོན་དུ་གྱུར་པར་བསམ།

མགྲིན་པར་བབས་པས་ཤེས་བྱའི་སྒྲིབ་པ་དག་ནས་མཆོག་དགའི་ཡེ་ཤེས་མངོན་དུ་གྱུར་པར་བསམ། སྙིང་གར་བབས་པས་བག་ཆགས་ཀྱི་སྒྲིབ་པ་དག་ནས་ཁྱད་དགའི་ཡེ་ཤེས་མངོན་དུ་གྱུར་པར་བསམ། ལྟེ་བར་བབས་པསལས་ཀྱི་སྒྲིབ་པ་དག་ནས་ལྷན་དགའི་ཡེ་ཤེས་མངོན་དུ་གྱུར་པར་བསམ་སྟེ། སླར་ཡང་བདུད་རྩི་ཨ་ཤད་ལ་ཕོག་པ་དང་མཉམ་དུ་དཔེར་ན་མེ་ཆེར་འབར་བའི་སྟེང་དུ་མར་ཁུ་བླུགས་པ་ལྟར་ཨ་ཤད་ལས་མེ་ལྕེ་དམར་ལྷབ་ཀྱིས་འབར་ནས་ལུས་གནས་ཀྱི་གྲངས་ཅན་གྲངས་མེད་ཀྱི་རྩ་མདུད་ཐམས་ཅད་ཁྲལ་ཁྲོལ་གྱིས་ཞིག་པར་བསམ། གཏུམ་མོའི་མེ་དང༌། བདེ་སྟོང་གི་བདུད་རྩི། དག་པ་ཡེ་ཤེས་ཀྱི་དབུ་མ་གསུམ་ཆེར་མཆེད་དེ། ཕྱི་ནང་སྣོད་བཅུད་ཐམས་ཅད་ལ་ཁྱབ་ཅིང་དངོས་ཞེན་གཟུང་འཛིན་ཐམས་ཅད་གཞོབ་ཐུལ་གྱིས་བསྲེགས་པར་བསམ་པ་དང༌། ཡང་དེ་ཉིད་ཇེ་ ༡༦༠༽ཕྲར་གྱུར་ནས་རྟ་རྔ་བརྒྱད་གཤགས་གི་ཆ་ཙམ་ལ་སེམས་བཟུང་ནས་རིག་པ་མ་བཅོས་པར་འོད་གསལ་གནས་ལུགས་ཀྱི་དགོངས་པར་གནས་ཤིང༌། རླུང་བུམ་ཅན་ཁ་སྦྱོར་དུ་བཟུང་ལ་ཅི་གནས་སུ་བཞག་མཐར། གཉིད་དུ་ཕྱོགས་ཚེ་རང་གི་གཞོག་གཡས་སར་ཕབ་ནས་ཉལ་ཏེ། སྔར་ལྟར་དབུ་མ་གསལ་བའི་སྙིང་གར་ཚིགས་ཀྱིས་བཅད་པའི་སྟེང་དུ་རིག་པའི་ངོ་བོ་ཐིག་ལེ་དམར་པོ་འོད་ཀྱི་རང་བཞིན་ཅན་ཞིག་དཀར་ཆ་དག་པ་ཟླ་བ་དང༌། དམར་ཆ་དག་པ་ཉི་མའི་གྭའུ་ཁ་སྦྱོར་གྱི་དབུས་སུ་ཐིག་ལེ་གསལ་འཚེར་འོད་ཟེར་འབར་བ་ལ་འདུན་པ་གཏད་ནས་གཉིད་ཀྱི་རྣལ་འབྱོར་ལ་འཇུག་ཚེ་རླུང་སེམས་དབུ་མར་ཐིམ་ནས་གཉིད་འོད་གསལ་དུ་འཆར་བའི་གནད་ཡོད་དོ། གཉིས་པ་ནམ་ཕྱེད་ཤེས་བྱ་བུམ་པར་བསྡུ་བ་ནི། ལུས་གནད་གླང་ཆེན་ཉལ་སྟབས་བྱས་ཏེ། རང་ལུས་འོད་ཀྱི་ཕུང་པོ་ལྟ་བུར་གསལ་སྒྲིབ་མེད་པ་ཞིག་ཏུ་བསྒོམ་ལ། དབུ་མ་ཡང་སྔར་བཞིན་མཚན་ཉིད་བཞི་ལྡན་དུ་གསལ་བའི་སྙིང་ཐད་དབུ་མའི་ནང་དུ་འོད་ཀྱི་ཐིག་ལེ་དཀར་པོའི་དབུས་སུ་སྐྱེ་མེད་ཀྱི་ཡི་གེ་ཨཿདཀར་པོ་གསལ་འཚེར་བ་སྣུམ་ལ་འོད་འབར་བ་ཞིག་གསལ།

ཨ་དེ་ལས་འོད་ཀྱི་རྣམ་པའི་ཨ་དཀར་ཉེར་གཅིག་སྤྱི་ ༡༦༡༽བོའི་ཚངས་བུག་གི་བར་ལ་མུ་ཏིག་བསྟར་ལ་བརྒྱུས་པ་བཞིན་འོད་ཟེར་གྱིས་འབྲེལ་མར་གནས་པ་གསལ་བཏབ་ནས་ཅི་གནས་ཀྱི་བར་ལ་འདུན་པ་གཏད་ནས་མཉམ་པར་བཞག་གོ། ཡང་ཨ་རྣམས་མས་རིམ་གྱིས་གཅིག་ལ་གཅིག་ཐིམ་གྱི་ཚུལ་དུ་སྙིང་གའི་ཨ་ལ་ཐིམ་པས་ཨ་དེ་ཉིད་སྔར་བས་ལྷག་པའི་འོད་དང་གཟི་བརྗིད་འབར་བ་ལས་མུན་ཁུང་དུ་སྒྲོན་མེ་གསལ་བ་ལྟར་ཕྱི་ནང་སྣོང་བཅུད་བདག་ལུས་ཐམས་ཅད་ཨ་དཀར་གྱི་འོད་ཀྱིས་ངང་ལྟེམ་གྱིས་ཁྱབ་པར་བསམ་ལ་འདུན་པ་ཨ་ལ་གཏད་ནས་གཉིད་དུ་ཕྱོགས་ཚེ་གཉིད་མཐུག་གི་སྒྲིབ་པ་དག་ཅིང་ལས་རླུང་འབྱུང་འཇུག་གནས་གསུམ་དག་རྫོགས་སྨིན་ཏེ་ཤེས་བྱ་བུམ་འཇུག་གི་དགོངས་པའི་གནད་མཐོང་བའི་དགོས་པ་ཡོད་དོ། གསུམ་པ་འབྱུང་ཁམས་དག་སྦྱོར་ནི། ཐོ་རངས་ནངས་སྔ་མོ་མལ་ནས་ཧར་གྱིས་ལངས་ཏེ། རླུང་རོ་བསལ་ཕྱིར་དབུགས་ཐེངས་གཅིག་ལ་ཧ་སྒྲ་གསུམ་ཕུད་ནས་དུག་གསུམ་གྱི་རླུང་དབྱིངས་སུ་ཐིམ་པར་བསམ་ལ། ལུས་གནད་སེང་གེའི་འདུག་སྟངས་བཅས་རང་གི་སྙིང་གའི་ཨ་ལས་ཨ་ཡིག་དཀར་ལ་འཚེར་བ་ཞིག་རང་གི་སྨིན་མཚམས་ནས་སོར་བཅུ་དྲུག་གི་ཐད་དུ་འགྲེང་ངེར་གནས་པ་ལས་འོད་ཟེར་དཀར་པོ་དཔག་ཏུ་ ༡༦༢༽མེད་པ་འཕྲོས་ནས་བདག་ལུས་ཕུང་ཁམས་དག་ཕྱི་ནང་སྣོད་བཅུད་ཐམས་ཅད་ལ་ཕོག་པས། ཕུང་ཁམས་སྣོད་བཅུད་ཐམས་ཅད་འོད་དུ་ཞུ་ནས་ཨ་ལ་ཐིམ། ཨ་ཡང་མི་དམིགས་པར་གྱུར་ནས་རྗེས་ཤེས་མེ་ལོང་ཡེ་ཤེས་ཀྱི་རང་གདངས་མངོན་དུ་བྱས་ཏེ་མཉམ་བཞག་ལ་འཇུག་གོ། དེ་བཞིན་ཨ་སེར་པོ་ཉིས་བརྩེགས་ལ་སྔར་ལྟར་འདུན་པ་བཟུང་ནས་རྗེས་ཤེས་མཉམ་ཉིད་ཡེ་ཤེས་དང༌། ཨ་དམར་པོ་སུམ་བརྩེགས་ལ་འདུན་པ་བསྒྱུར་ཞིང་རྗེས་ཤེས་སོར་རྟོགས་ཡེ་ཤེས་དང༌། ཨ་ལྗང་གུ་བཞི་བརྩེགས་ལ་འདུན་པ་བསྒྱུར་ཞིང་རྗེས་ཤེས་བྱ་གྲུབ་ཡེ་ཤེས་མངོན་དུ་བྱ། ཨ་མཐིང་ག་ལྔ་བརྩེགས་ལ་འདུན་པ་བཟུང་ནས་སྔར་ལྟར་སྤྲོ་བསྡུ་བྱས་ཏེ་རྗེས་ཤེས་ཆོས་དབྱིངས་ཡེ་ཤེས་ཀྱི་རང་གདངས་མངོན་དུ་བྱས་ཏེ་མཉམ་གཞག་ལ་འཇུག་གོ

དེ་དག་རེ་རེ་ལ་ཉིན་བདུན་ཕྲག་རེར་བརྩོན་པས་མཐར་དམིགས་གནད་རྩོལ་མི་དགོས་པར་ཟིན་པའི་ཚེ་ན་ཉིན་ལྔ་ལ་འབྱུང་ལྔའི་དག་སྦྱོར་རྫོགས་པར་བྱས་ཀྱང་ཆོག་པ་ཡིན་ནོ། དེ་ལྟར་བརྩོན་པས་འབྱུང་བ་སྙིགས་མའི་ལུས་གདོས་བཅས་སུ་སྣང་བའི་རགས་པ་དེ་ཉིད་དག་དབྱིངས་དྭངས་མར་སྦྱོར་ནས་ཟད་སར་གྱི་སྐྱེ་མཆེད་འགྲུབ་ཅིང༌། འབྱུང་ལྔ་ལ་རང་དབང་ཐོབ་པ་སོགས་ཀྱི་གནད་ཡོད་དོ། ཡང་བར་སྐབས་སུ་ ༡༦༣༽སྐུ་གསུམ་ཞིང་ཁམས་རྩལ་རྫོགས་པར་བྱེད་པའི་ཐབས་འཆི་བ་སྦྱོང་བའི་མན་ངག་ནི། གཏེར་གཞུང་ལས། རྗེས་མཐུན་འཆི་བ་སྦྱངས་པ་ཡི༔ མན་ངག་ལམ་གྱི་ཉམས་ལེན་བརྩོན༔ ཞེས་པའི་དོན་ནི། རང་ཉིད་དྲང་སྲོང་ངལ་བསོ་བའི་ཚུལ་གྱིས་འདུག་ཅིང༌། ང་ནི་འཆི་བའི་དུས་ལ་བབས་པ་ཡིན་སྙམ་ནས་འདུན་པ་མིག་ལ་གཏད། མིག་དབྱིངས་སྣང་ལ་གཏད་ནས་རང་བཞིན་སྤྲུལ་པའི་ཞིང་ལྔ་ཡིད་ལ་བྱས་ཏེ་མ་བཅོས་པར་བཞག་པས། ནམ་ཞིག་དུས་ལ་བབ་ཚེ་སྤྲུལ་པ་སྐུའི་ཞིང་དུ་འཕོ་ནུས་པར་འགྱུར་རོ། ཡང་རང་ལུས་གླང་ཆེན་འདུག་སྟངས་བྱས་ཏེ། ང་ནི་འཆི་བ་ཡིན་ནོ་སྙམ་ནས་ཕྱི་ནང་ཐམས་ཅད་ལ་ཞེན་པ་སྤངས་ཤིང་ཤེས་པ་ནམ་མཁར་གཏད། མིག་དབྱིངས་སྣང་ལ་གཏད་ཅིང་རང་བབས་སུ་གནས་པས་དག་དབྱིངས་དྭངས་མར་འཕོས་ནས་སྐུ་དང་ཐིག་ལེ་སོགས་མ་ངེས་པ་དུ་མ་ཤར་ཚེ། མཐར་དུས་ལ་བབས་དུས་ལོངས་སྐུའི་ཞིང་དུ་འདུན་པ་བསྒྱུར་ཀྱང་འཕོ་ནུས་པར་ངེས་སོ། ཡང་རང་ལུས་མཉམ་ཉིད་བདེ་ལུགས་སུ་ཉལ་ནས་མིག་ཧ་རེར་དབྱིངས་ལ་གཏད། ཤེས་པ་བཟོ་མི་འཆོས་པར་རང་བབས་སུ་བཞག་ནས་ང་ནི་མི་གནས་མྱ་ངན་འདའ་བར་བསམ་ཞིང༌། སྒོ་གསུམ་བཅོས་ ༡༦༤༽བསྒྱུར་མེད་པར་སྤྲོས་པ་དང་བྲལ་བར་གནས་ཚེ་མཐར་དབྱིངས་རིག་འདུ་འབྲལ་མེད་པར་སྐུ་གསུམ་མཉམ་ཉིད་ཀྱི་དབྱིངས་ཆེན་པོར་བར་དོ་མེད་པར་གྲོལ་བར་འགྱུར་རོ། དེ་ལྟ་བུའི་སྐུ་གསུམ་རྗེས་མཐུན་གྱི་ཐབས་ཟབ་མོ་དེ་ལ་བརྟེན་ནས་འཆི་བའི་བག་ཆགས་སྦྱོང་བྱེད་ཀྱི་མན་ངག་འདི་ལ་བརྩོན་འགྲུས་དྲག་པོས་ཉམས་སུ་ལེན་ཅིང་མཐར་ཕྱིན་པའི་ཚེ་ན་རྣལ་འབྱོར་རྣམས་འཆི་བའི་སྲིད་པ་ལ་མི་ལྟོས་པར་རང་སྣང་སྐུ་གསུམ་གྱི་ཞིང་དུ་སངས་རྒྱས་པར་འགྱུར་རོ།

དེ་ལྟར་སྦ་བསྡུ་དག་སྦྱོར་དང༌། འཆི་སྦྱོང་གི་ཁྲིད་རྣམས་སྤྲོས་དགོས་པ་ནི་ཕྱི་ནང་གསང་བའི་རུ་ཤན་མན་ཆད་ནས་བཟུང་ཉམས་ལེན་མཐར་འཁྱོལ་གྱི་བར་ལ་ཉིན་མཚན་འོད་གསལ་ཁ་སྦྱོར་དུ་བྱས་ནས་ཐུན་དྲུག་ཏུ་བསྒོམ་དགོས་པའི་ཕྱིར་ན། གཏེར་གཞུང་རྩ་བའི་གོ་རིམ་དང་ཅུང་ཟད་མི་མཐུན་པ་ཡིན་ནོ། རྩ་བའི་ས་བཅད་ལྔ་པ་སྣང་བ་བཞིའི་འཆར་ཚུལ་དང༌། མཐའ་བརྟེན་གྱི་མན་ངག་རྣམས་བསྟན་པ་ལ། སྒོ་ཡུལ་རླུང་རིག་གནད་གཅུན་ནས༔ སྣང་བཞིའི་དྲོད་ཚད་མངོན་གྱུར་ཅིང༔ གཞི་བཅའ་ཚད་བཟུང་ཐོབ་གསུམ་གྱིས༔ གདིང་བཞིའི་གྲོལ་ཚད་ས་ལམ་རྫོགས༔ ཞེས་གསུངས་པས། སྦྱང་གཞི་བདེ་གཤེགས་སྙིང་པོ། སྦྱང་ ༡༦༥༽བྱ་སྒྲོན་མ་རྣམ་བཞི། སྦྱོང་བྱེད་སྒོ་ཡུལ་རླུང་རིག སྦྱངས་འབྲས་སྣང་བ་བཞི་མཐར་ཕྱིན་ཏེ་ནང་གསལ་འོད་ཀྱི་སྐུ་རུ་སངས་རྒྱས་ལ། སྒོའི་གནད་ལ་བརྟེན་པས་འོད་གསལ་མངོན་དུ་བྱེད་པ་དང༌། ཡུལ་གྱི་གནད་ལ་གཅུན་པས་དབྱིངས་སྣང་མཐོང་སྒོར་གསལ་བ་དང༌། རླུང་གི་གནད་ཀྱིས་དབྱིངས་རྩལ་རྫོགས་པར་བྱེད་ཅིང༌། རིག་གནད་གཅུན་པས་དབྱིངས་དང་ཐིག་ལེའི་སྣང་བ་རྣམས་རིམ་གྱིས་འཕེལ་ནས་རྩལ་རྫོགས་ཚེ། རྒྱང་ཞགས་ཆུའི་སྒྲོན་མས་ཆོས་ཉིད་མངོན་སུམ་གྱི་སྣང་བ་མཐོང་བར་བྱེད། དབྱིངས་རྣམ་དག་གི་སྒྲོན་མས་ཉམས་གོང་འཕེལ་གྱི་སྣང་བ་རྫོགས་པར་བྱེད། ཐིག་ལེ་སྟོང་པའི་སྒྲོན་མས་རིག་པ་ཚད་ལ་ཕེབས་པའི་སྣང་བ་མཐོང་བར་བྱེད། ཤེས་རབ་རང་བྱུང་གི་སྒྲོན་མས་ཆོས་ཉིད་ཟད་པའི་སར་འཁྱོལ་ནས་སྣང་བཞི་གཅིག་ཅར་དུ་རྫོགས་པར་བྱེད་པའི་ཕྱིར་ན། མྱུར་ལམ་འདི་ཉིད་གཞན་ལས་ཁྱད་པར་བདུན་གྱིས་འཕགས་ཏེ། ཁྲོགས་ཆོད་ཀྱི་སྐབས་སྣང་སྲིད་དག་མཉམ་དུ་བརྗོད་ཀྱང་ས་རྡོ་རི་བྲག་ལ་སོགས་མ་དག་པ་ཐམས་ཅད་སྣང་ཙམ་དུ་ཡོད་ཀྱང༌། ཐོད་རྒལ་ལ་མ་དག་པའི་སྣང་བ་སྣང་ཙམ་ཡང་མེད་ཅིང་ཐམས་ཅད་འོད་ལྔའི་རང་བཞིན་དུ་མཐོང་བའི་ཁྱད་པར་དང་ ༡༦༦༽རྩ་རླུང་འཛིན་རྩོལ་ཅན་བརྟེན་ན་གེགས་དང་གོལ་ས་མང་ཞིང་ལུས་ལ་ནད་འབྱུང་བ་སོགས་མང་བས།

ཐོད་རྒལ་ལས་རླུང་རང་སོར་འཕེན་པས་ཡེ་ཤེས་ཀྱི་རླུང་ལྔར་སྨིན་པའི་ཁྱད་པར་དང་ཁྲེགས་ཆོད་ཀྱིས་སྐུ་དང་ཡེ་ཤེས་ཐམས་ཅད་ཆོས་ཉིད་དག་པའི་ཡེ་གདངས་ཞེས་ལྐོག་ཏུ་གྱུར་པ་ལ། ཐོད་རྒལ་གྱིས་ཆོས་ཉིད་ཀྱི་ངང་མདངས་སྐུ་དང་ཡེ་ཤེས་ཡོན་ཏན་ཐམས་ཅད་མངོན་སུམ་ཡུལ་དུ་མཐོང་བའི་ཁྱད་པར་དང༌། ཁྲེགས་ཆོད་ལ་གང་ཟག་གི་ཁྱད་པར་ལས་སེམས་ཀློང་སོགས་ཀྱི་དབྱེ་བས་ཆོས་ཉིད་བློ་དང་ཡིད་ཀྱི་དཔྱོད་ཡུལ་དུ་བཟུང་བས་ལམ་བུལ་ཞིང༌། ཐོད་རྒལ་ལ་སྐལ་བ་དང་ལྡན་ན་གང་ཟག་ལ་མི་ལྟོས་ཤིང་སྒོ་ཡུལ་རླུང་རིག་གི་གནད་ལ་བརྟེན་པས་འོད་གསལ་ལྷུན་གྲུབ་ཀྱི་སྣང་བ་སྐུ་དང་ཡེ་ཤེས་ཐམས་ཅད་གཅིག་ཅར་དུ་འཆར་བའི་ཁྱད་པར་དང༌། ཁྲེགས་ཆོད་ལ་ཆོས་ཐམས་ཅད་ཡེ་ནས་འོད་གསལ་འདུས་མ་བྱས་པ་ཞེས་རིག་པ་གཞིའི་ཆོས་སྐུ་ཡེ་ནས་རྣམ་པར་དག་ཅིང་སྤྲོས་བྲལ་རྣམ་ཐར་སྒོ་གསུམ་གྱི་བདག་ཉིད་ཅན་དེ་ལ་ལྷུན་གྲུབ་འོད་ལྔའི་དཀྱིལ་འཁོར་སྟོང་གསལ་འདུས་མ་བྱས་པར་ཐག་ཆོད་པར་བལྟ་བ། ཐོད་རྒལ་གྱིས་འོད་གསལ་གནད་དུ་བསྣུན་ཚེ་ཡེ་ཤེས་ཀྱི་གཟིགས་པ་མངོན་དུ་གྱུར་པའི་ཁྱད་པར་དང༌། ཁྲེགས་ཆོད་དུ་སྒོ་ལྔའི་དབང་ཡུལ་ཤེས་གསུམ་དུས་འཛོམས་པ་ལ་སྤང་བླང་གི་ ༡༦༧༽གནད་ཚོལ་བ། ཐོད་རྒལ་ལ་སྒོ་ཡུལ་ཤེས་གསུམ་གྱི་གནད་ཡེ་ཤེས་ཀྱི་རླུང་གིས་འབྱེད་པས་དབྱིངས་དང་ཡེ་ཤེས་འདུ་འབྲལ་མེད་པར་སྒྲོན་མ་རྣམ་བཞིའི་སྣང་བ་ལ་རང་ལོངས་སྤྱོད་པའི་ཁྱད་པར་དང༌། ཁྲེགས་ཆོད་དུ་བརྩོན་འགྲུས་རབ་ཚེ་འདིར་གདོད་མའི་སར་གྲོལ་བར་བྱེད་ཀྱང་ལུས་འོད་དུ་སྨིན་པ་དཀོན་པས་ན། ཐོད་རྒལ་གྱིས་ཤེས་རབ་ཀྱི་མིག་ལ་ཡེ་ཤེས་ཀྱི་སྤྱན་ཚུད་ནས་ཕྱི་ནང་སྣོད་བཅུད་ཐམས་ཅད་འོད་དུ་སྨིན་ནས་གདོས་པ་དབྱིངས་སུ་ཟད་དེ་འཇའ་ལུས་འོད་ཀྱི་སྐུ་འཕོ་ཆེན་དྭངས་མའི་སྐུར་སངས་རྒྱས་པར་འགྱུར་བ་སྟེ། ཁྱད་པར་བདུན་གྱིས་འཕགས་པའི་ལམ་ཟབ་མོ་ནི། འདས་པའི་སངས་རྒྱས་རྣམས་ཀྱི་གཤེགས་ཤུལ།

མ་འོངས་སངས་རྒྱས་རྣམས་ཀྱི་བགྲོད་ལམ། ད་ལྟའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཡེ་ཤེས་ཆེན་པོའི་གསང་ལམ་སྟེ། འདི་ལྟ་བུའི་གདམས་པ་ཟབ་མོ་དང་འཕྲད་པའི་སྐལ་ལྡན་རེ་མཆིས་ན་སྣང་སེམས་སྐུ་དང་ཡེ་ཤེས་ཀྱི་རོལ་པར་གོ་འཕོས་ཏེ། ཆོས་ཉིད་འོད་གསལ་གྱི་འཇའ་སྐུ་འགྲུབ་ཅིང་སྣང་བ་བཞིའི་འཕེལ་ཚད་རྫོགས་ནས་ནང་གསལ་གཞོན་ནུ་བུམ་སྐུར་སངས་རྒྱས་པར་འགྱུར་བའི་ཕྱིར་ན། འདས་རྗེས་ལས། ཆོས་ཉིད་མངོན་སུམ་སྣང་བ་ཡིས། ཡིད་དཔྱོད་འཛིན་པའི་ལྟ་བ་ནུབ། ༡༦༨༽།ཉམས་སྣང་གོང་དུ་འཕེལ་བ་ཡིས། །བར་དོར་ཡེ་ཤེས་མངོན་དུ་བྱེད། །རིག་པ་ཚད་ཕེབས་སྣང་བ་ཡིས། །ལོངས་སྤྱོད་རྫོགས་པའི་སྐུ་ངོས་ཟིན། །ཆོས་ཉིད་ཟད་པའི་སྣང་བ་ཡིས། །རྫོགས་ཆེན་བྱ་བྲལ་འབྲས་བུ་ཐོབ། །འདི་ལྟར་གཞི་ལམ་མཐར་ཕྱིན་ནས། །མྱང་འདས་གཞན་དུ་བཙལ་བ་མེད། ཅེས་གསུངས་པ་ལྟར། དང་པོ་ཆོས་ཉིད་མངོན་སུམ་གྱི་སྣང་བ་བཤད་པ་ལ་ཕྱི་ནང་གི་རྟགས་དྲུག་ལས། དང་པོ་ཕྱི་རྟགས་དབྱིངས་དང་ཐིག་ལེ་རིག་གདངས་གསུམ་ལ་འཆར་ཏེ། དབྱིངས་སྣང་གདོང་ཁེབས་པ་ཙམ་འོད་ལྔའི་རྣམ་པ་ཡོལ་བ་བཀྲམ་པ་ལྟ་བུ་དང༌། ཐིག་ལེ་ཉ་མིག་ཙམ་ནས་སྲན་ཟླུམ་ཙམ་སུམ་འབྲེལ་དུ་འབྱུང་བ་དང༌། རིག་གདངས་ཀྱང་རེས་གསལ་རེས་མི་གསལ་བ་དཔེར་ན་འདབ་ཆགས་འཕུར་སྐྱེན་པ་ལྟ་བུར་འགུལ་འཕྲིག་གི་རྣམ་པར་དབྱིངས་ཀྱི་གོ་རར་གནས་པ་དང་གསུམ་ཡིན་ནོ། གཉིས་པ་ཉམས་གོང་འཕེལ་གྱི་དུས་སུ། ཕྱི་རྟགས་དབྱིངས་ཀྱི་སྣང་བ་རང་གི་མདུན་ཁེབས་པ་ཙམ་དུ་ཤར་ཞིང༌། དེའི་ཀློང་དུ་དབྱིངས་ཀྱི་རྒྱན་དང༌། དབྱིངས་ཀྱི་སྣང་བ། དབྱིངས་ཀྱི་ཐིག་ལེ་ལ་སོགས་པར་འཆར་བའོ། ཐིག་ལེ་ནི་བཞི་ལྡན་དང་ལྔ་ལྡན་འོད་ལྔའི་ཁ་དོག་རྫོགས་པ་མཐེབ་ཀོར་དང་ཁམ་ཕོར་རྔ་ཆུང་ཙམ་ ༡༦༩༽འཆར་ཞིང༌། ཐིག་ལེ་རེ་རེའི་ཁོང་གསེང་དུ་རིགས་ལྔའི་ཕྱག་མཚན་དང་སྐུ་ཕྱེད་སྐུ་རྐྱང་རྣམས་འཆར་རོ། རིག་གདངས་ལུ་གུ་བརྒྱུད་རི་དྭགས་ཤ་ར་ཎ་དལ་གྱིས་འགྲོ་བ་ལྟར་དང༌།

ཆེར་གོམས་ཚེ་ཤེལ་ཕྲེང་བསྟར་ལ་བརྒྱུས་པ་བཞིན་དྲྭ་བ་དང་དྲྭ་བ་ཕྱེད་པའི་རྣམ་པར་འཆར་རོ། འདིའི་དུས་སུ་རླུང་ལྔའི་འཕོ་འགྱུར་གྱིས་འབྱུང་བ་འཁྲུགས་ཤིང་ནད་མ་ངེས་པ་རླུང་མཁྲིས་བད་ཀན་ཚ་གྲང་གི་ནད་དང༌། ལྷ་སྣ་འདྲེ་སྣང་ལ་སོགས་པ་དང༌། ཐན་རིགས་སྣ་ཚོགས་སྣང་བ་དང༌། སེམས་ཀྱིས་བཟོད་དཀའ་བའི་སྡུག་བསྔལ་གྱི་རྣམ་པ་ཡང་དུ་མ་སྣང་ཞིང༌། ཡང་རླུང་ལྔ་ཡེ་ཤེས་ཀྱི་རླུང་ལྔར་འཕོས་པའི་རྐྱེན་གྱིས་དབྱིངས་དང་ཐིག་ལེར་འཕེལ་འགྲིབ་དུ་མ་འབྱུང་བ་ཡིན་པས། དེ་དག་ཐམས་ཅད་ཀྱང་རང་བཞིན་མེད་པའི་དོན་མཐོང་ནས་རང་སྣང་དུ་ཐག་ཆོད་ཚེ་སྣང་ཉམས་ཐམས་ཅད་རང་ཡལ་དུ་སོང་ནས་ཆོས་ཉིད་ལ་བརྟན་པ་ཐོབ་པ་ཡིན་ནོ། གསུམ་པ་རིག་པ་ཚད་ཕེབས་ཀྱི་སྣང་བ་ནི། དབྱིངས་ཀྱི་སྣང་བ་རྒྱ་ཤིན་ཏུ་ཆེ་ཞིང་ལྷུན་འཐུག་པ་གཞལ་ཡས་ཀྱི་རྣམ་པར་འཆར་བའི་ཀློང་དུ་ཐིག་ལེ་ཆེན་པོ་ར་མའི་དབུས་སུ་འོད་ལྔའི་གོང་བུ་ལྔ་ལྡན་དང་བཅུ་ལྡན་ནས་སྟོང་ལྡན་གྱི་བར་དུ་འཆར་ཞིང༌། དེ་དག་ ༡༧༠༽གི་དབུས་སུ་ལམ་དབང་གི་རིག་མེ་གང་དུ་ཕོག་པའི་ལྷ་དེ་གཙོ་བོར་གྱུར་པའི་རིགས་ལྔ་ཡབ་ཡུམ་སེམས་དཔའ་སེམས་མ་དང་བཅས་པ་དུ་མར་སྣང་བ་ཡིན་ནོ། རིག་གདངས་རྡོ་རྗེ་ལུག་བརྒྱུད་ཀྱང་ཁ་དོག་ལྔ་ལྡན་གྱི་རྣམ་པར་ཐིག་ལེའི་མཐའ་མར་འཁོར་ཞིང་བར་མཚམས་རྣམས་སུ་འོད་ཀྱི་དྲྭ་བ་དྲྭ་བ་ཕྱེད་པའི་རྣམ་པར་བར་མཚམས་མེད་པར་ཤར་བས་འཁྲུལ་སྣང་འཁྲུལ་འཛིན་དང་བཅས་པ་རང་འགགས་ལ་འགྲོ་བའོ། དེ་དག་གི་དུས་སུ་རྟགས་ཚད་གཉིས་འབྱུང་སྟེ། རྟགས་ནི་མི་འགྱུར་གསང་བའི་རྟགས་ཞེས་རང་གི་ལུས་ཤིང་བལ་ལྟར་ཡང་ཤིང་སེའུ་སྐྱེ་བ། ཤིག་སྲོ་མེད་ཅིང་རིགས་ལྔའི་ཕྱག་མཚན་དང་ཡིག་འབྲུ་གསལ་བ། སྐྲ་དཀར་ནག་པོར་འགྱུར་ཞིང་དྲི་བཟང་འཐུལ་བ། གཞོན་ཤ་ཆགས་ཤིང་གཉེར་མ་མེད་པ། ཟད་སར་གྱི་སྐྱེ་མཆེད་འགྲུབ་པ་སོགས་དང༌། ངག་གི་སྒྲིབ་པ་དག་པས་ཅི་སྨྲས་ཐམས་ཅད་གཞན་རྒྱུད་ལ་ཕན་ཅིང་གཞན་སེམས་དགེ་ལ་བསྒྱུར་བ།

བསྟན་བཅོས་རྩོམ་པ་ལ་ཐོགས་པ་མེད་ཅིང་ཀློང་རྡོལ་བ་སོགས་འབྱུང༌། སེམས་ཀྱི་སྒྲིབ་པ་འབྱོངས་པས་རྟོགས་པ་ཀློང་ནས་རྡོལ་ཞིང་འཁོར་འདས་ཀྱི་ཆོས་ཐམས་ཅད་མཉམ་པ་ཉིད་དུ་སངས་པས་ཏིང་ངེ་འཛིན་ལ་ལོ་ཟླར་གནས་ཀྱང༌། ༡༧༡༽སེམས་བྱུང་གི་འཁྲུལ་རྟོག་མི་མངའ་ཞིང་སྣང་སྲིད་དག་པ་རབ་འབྱམས་ཀྱི་དགོངས་པའི་གནད་ཐོབ་པ་ཡིན་ནོ། དེའི་དུས་ཚད་རྨི་ལམ་གྱིས་འཛིན་ཏེ། རབ་ཀྱིས་རྨི་ལམ་ཆད་ནས་འོད་གསལ་ཁོར་ཡུག་ཏུ་གནས་པ་དང༌། འབྲིང་གིས་རྨི་ལམ་ཟིན་ནས་སྤྲུལ་བསྒྱུར་གྱིས་དག་པའི་ཞིང་ལྔར་སྤྱོད་པ་དང༌། ཐ་མས་ཀྱང་རྨི་ལམ་ངན་གོམས་ཀྱི་རྒྱུན་ཆད་ནས་དག་པའི་སྣང་བ་ཤ་སྟག་ཏུ་འབྱུང་བ་ཡིན་ནོ། ཡང་མཐའ་རྟེན་གྱི་མན་ངག་རྣམ་བཞིའི་རྟགས་ཚད་ཀྱང་འབྱུང་སྟེ། ཇི་ལྟར་འབྱུང་སྙམ་ན། དང་པོ་མི་འགུལ་བ་གསུམ་ལ་གཞི་བཅའ་བ་ནི། སྔོན་ཉམས་སུ་ལེན་པའི་གནས་སྐབས་སུ་ལུས་བཞུགས་སྟངས་རྣམ་གསུམ་ལས་མི་འདའ་བར་བྱས་པའི་སྟོབས་ཀྱིས་རྩ་རླུང་ཐད་སོར་གནས་པས་འཁྲུལ་པའི་རྟོག་པ་རང་འགགས། མིག་གཟིགས་སྟངས་གསུམ་ལ་བསླབས་པས་ཆོས་ཉིད་ཀྱི་སྣང་བ་མངོན་སུམ་དུ་ཡུལ་ལ་གསལ་བས་ཡིད་དཔྱོད་ཚིག་གི་སྒྲོ་འདོགས་དང་བྲལ། རླུང་རིག་མི་འགུལ་བར་དལ་བ་ལ་བརྟེན་པས་ཆོས་ཉིད་རང་ངོར་གནས་ཏེ། ཕྱི་ནང་འོད་གསལ་དབྱེར་མེད་དུ་འདྲེས་ནས་གདོད་མའི་དབྱིངས་སུ་གནས་པ་ཡིན་ནོ། གཉིས་པ་སྡོད་པ་ ༡༧༢༽ གསུམ་འབྱུང་སྟེ། དེ་ལྟ་བུའི་ཉམས་ལེན་མཐར་སོན་པའི་ཚེ་ན། ཕྱི་སྣང་བ་སྡོད་པས་རྐྱེན་ངན་ཐམས་ཆད་གྲོགས་སུ་འཆར་ནས་སྣང་བ་ཞིང་ཁམས་སུ་གྲོལ། ནང་སྒྱུ་ལུས་སྡོད་པས་འཁྲུལ་པའི་བྱ་བ་ལ་མི་འཇུག་ཅིང་འཁོར་བའི་བྱ་བ་དང་བྲལ། གསང་བ་རླུང་རིག་སྡོད་པས་འཕྲོ་འདུའི་སེམས་ཟད་པས་རྣམ་རྟོག་སྐྱེ་མི་སྲིད་པ་ཡིན་ནོ། བཞི་པ་ཆོས་ཉིད་ཟད་པའི་སྣང་བ་ནི། ཕྱི་ནང་གི་གདོས་བཅས་དང་སེམས་ཀྱི་འཁྲུལ་རྟོག་འོད་སྣང་གི་འཕེལ་དང་བཅས་པ་དཔེར་ན་གནམ་སྟོང་གི་ཟླ་བ་ལྟར་འཕེལ་རྫོགས་ནས་ཟད་པ་བཞིན།

ཕྱི་ས་རྡོ་རི་བྲག ནང་སྒྱུ་ལུས་གདོས་བཅས། གསང་བ་རྟོགས་པའི་འཕྲོ་འདུ་སྣང་བ་སོགས་ཟད་པའོ། དབྱིངས་དང་ཐིག་ལེ་དེ་དག་ཚད་ལ་ཕེབས་ནས་ཟད་པའི་སྔ་རོལ་ན། ཐིག་ཀློང་གི་རིགས་ལྔའི་ཚོམ་བུའི་ཐུགས་ཀ་ནས་རིགས་ལྔ་རང་མདོག་གི་འོད་ཟེར་བྱུང་ནས་རང་གི་སྙིང་གར་ཟུག་པའི་སྣམ་བུའི་སྟེང་དུ། ཐིག་ལེ་དཀར་སེར་དམར་ལྗང་མཐིང་ག་རྣམས་ལྔ་བརྩེགས་ཐིག་ཕྲན་དུ་མས་བརྒྱན་པར་ཤར་བའི་སྣང་བ་དེའི་ངང་དུ་བསམ་གཏན་གྱི་ཞག་བདུན་དུ་གནས་ཤིང༌། མཐར་དེ་དག་རང་གི་སྙིང་གར་ཐིམ་པས་འོད་ཟེར་ཆེན་པོའི་དབང་རྣམས་གཅིག་ཆར་དུ་ཐོབ་པས་ཕྱི་ནང་སྣོད་བཅུད་ ༡༧༣༽ཐམས་ཅད་འོད་གསལ་དུ་དེངས། སླར་ཡང་དུང་ཁང་ནས་ཁྲག་འཐུང་ཁྲོ་བོ་རོལ་པའི་དཀྱིལ་འཁོར་རྣམས་སྟེང་གི་ནམ་མཁར་ཐོན་ནས་ཨ་རལླི་ཛཿའི་སྒྲས་གར་བསྒྱུར་ཏེ། སླར་ཡང་རང་གི་སྙིང་གར་ཐིམ་པ་དང་མཉམ་དུ་རང་ལུས་ཀྱང་ག་པུར་ལ་རླུང་གིས་རྒྱས་ཐེབས་པ་ལྟར་འོད་གསལ་དྭངས་མའི་དབྱིངས་སུ་འབྱམས་ཀླས་ཏེ། རིག་པ་གཞི་ལ་སངས་ནས་ཆོས་ཉིད་ཀྱི་ཐོག་ཏུ་ཕེབས། བདག་འཛིན་གྱི་རྩ་བ་ཟད་ཅིང་གཟུང་ཡུལ་གྱི་རྟོགས་པ་ནུབ་ནས་འཁོར་འདས་དག་མཉམ། སྐྱེ་བ་ལ་རང་དབང་ཐོབ་པས་འཇའ་ལུས་འཕོ་བ་ཆེན་པོའི་སྐུར་བཞེངས་ནུས་པ་དང༌། འཇུག་པ་ལ་རང་དབང་འབྱོར་བས་སྐུ་དངོས་ཀྱིས་འགྲོ་དོན་མི་མཛད་ཀྱང༌། དགོངས་པ་གཏད་པ་ཙམ་གྱིས་བག་ཆགས་བཟང་ངན་ལ་མི་ལྟོས་པར་སེམས་ཅན་སུམ་སྟོང་དུས་གཅིག་ལ་གྲོལ་བར་མཛད་ནས་ནང་གསལ་ལ་ཐིམ་པར་གསུངས་སོ། ཇི་སྐད་དུ། སྟོང་པ་དབྱིངས་ཀྱི་དཀྱིལ་འཁོར་ན། སྣང་བ་ཕྱི་ནང་འབྱུང་ལྔ་སོགས། འཇའ་ཐིག་ལྷ་སྐུའི་རོལ་པར་སྨིན། མཐར་ཡང་གནམ་སྟོང་ཟླ་ལྟར་ཡལ། ཞེས་གསུངས་པ་ལྟར་རོ། དེ་ལྟ་བུའི་སྣང་བཞིའི་ཕྱི་རྟགས་དབྱིངས་དང་ཐིག་ལེ་རིག་གདངས་གསུམ་ལ་འབྱུང་ཚུལ་དང༌། སྣང་ཉམས་ ༡༧༤༽ འཆར་ནུབ་ཀྱི་གནད་རྣམས་བསྟན་ཟིན་ཏེ། ད་ནི་ནང་རྟགས་སྒོ་གསུམ་ལ་འབྱུང་ཚུལ་བཤད་པ་ལ།

ཆོས་ཉིད་མངོན་སུམ་གྱི་དུས་སུ་བུམ་དབང་གི་ནུས་པ་ལུས་ལ་ཐེབས་པའི་རྟགས་སུ་ལུས་རུས་སྦལ་འཁར་གཞོང་ལ་ཚུད་པ་ལྟར་འགུལ་སྙིང་མེད་ཅིང་བཞུགས་སྟངས་ལ་གནས་པ་དང༌། ངག་སྒྲ་བརྙན་གྱི་རྒྱུན་ཐག་ཆད་པ་ལྟར་སྨྲ་བརྗོད་དང་བྲལ་བར་གནས། སེམས་འཕྲོ་འདུའི་རྟོག་པ་དབེན་ཅིང་དཔེར་ན་མཁའ་འགྲོ་རྙི་ལ་འཐོགས་པ་ལྟར་རིག་པ་གཞི་ལས་མི་གཡོ་བར་གནས་པ་ཡིན་ནོ། ཉམས་གོང་འཕེལ་གྱི་དུས་ལུས་སྐྱེས་བུ་ནད་ཀྱིས་གདུང་བ་ལྟར་རྒྱན་ཆ་སོགས་ལ་སྤྲོས་པ་མེད་ཅིང་སྒེག་ཆོས་ངོ་ཚ་དང་བྲལ་བ། གསང་དབང་གིས་ནུས་པ་ངག་ལ་ཐེབས་པའི་རྟགས་སུ་རྡོ་རྗེའི་མགུར་མ་སོགས་ངག་ཚིག་རང་རྡོལ་དུ་སྨྲ་བ་དང༌། སེམས་དུག་ནད་ཀྱིས་ཐེབས་པའི་སྐྱེས་བུ་ལྟར་རྟོག་པའི་འདུ་འཕྲོ་ཆད་ནས་ཆོས་ཉིད་ཀྱི་དོན་ལས་མི་འདའ་བར་གནས་པ་འབྱུང་བའོ། རིག་པ་ཚད་ཕེབས་ཀྱི་དུས་སུ་ལུས་གླང་པོ་ཆེ་འདམ་ནས་ཐོན་པ་ལྟར། སྒྱུ་ལུས་རྡུལ་ཕྲན་དུ་དེངས་ནས་རི་བྲག་ལ་སོགས་པ་དངོས་པོ་ཐོགས་བཅས་ཐམས་ཅད་ལ་ཐོགས་པ་མེད་པར་ཟང་ཐལ་དུ་འགྲོ་ ༡༧༥༽བ་དང༌། ངག་གྲུལ་བུམ་གྱི་ཕྲུ་གུའི་སྐད་ལྟར་སྙན་ཅིང་བརྗོད་ཚིག་ཅི་སྨྲས་ཐམས་ཅད་གཞན་སྣང་དགེ་ལ་བསྐུལ་ནས་འབྲེལ་ཚད་དོན་དང་ལྡན་པར་བྱེད་ནུས་པ་དང༌། ཤེར་དབང་གི་ནུས་པ་སེམས་ལ་ཐེབས་པའི་རྟགས་སུ་སེམས་ཀྱི་བག་ཆགས་ཟད་ནས་དཔེར་ན་སྐྱེས་བུའི་སྙིང་ལ་མདས་ཕོག་པ་ལྟར་དྲན་བསམ་འཕྲོ་འདུའི་རྒྱུན་ཆད་ནས་རིག་པ་འོད་གསལ་ཆེན་པོར་རང་དབང་བསྒྱུར་ཏེ། འཁྲུལ་མི་ཤེས་པའི་དབྱིངས་སུ་གདིང་ཐོབ་པར་འགྱུར་བའོ། ཆོས་ཉིད་ཟད་པའི་དུས་སུ་ལུས་དུར་ཁྲོད་ཀྱི་མི་རོ་ལྟར་འཛིན་པའི་སེམས་ཟད་པས་དགག་སྒྲུབ་ཀྱི་འཁྲུལ་སྣང་མེད་པ་དང༌། ངག་རླུང་ཁམས་འཛིན་བྱེད་ཀྱི་རླུང་གནས་སུ་དག་པས་ན་བརྗོད་པ་བྲག་ཅ་ལྟར་སོང་ནས་གཞན་གྱི་རྗེས་སུ་ཟློས་པ་དང༌། ཚིག་དབང་གིས་ནུས་པ་ཀུན་གཞི་ལ་ཐེབས་པའི་རྟགས་སུ་སྟོན་གནམ་གཡའ་དང་བྲལ་བ་ལྟར།

རིག་པ་སྨྲ་བསམ་བརྗོད་མེད་ཆོས་ཉིད་སྤྲོས་མཐའ་དང་བྲལ་བའི་ངང་དུ་མི་གཡོ་བར་འབྱམས་ཀླས་པ་ཡིན་ནོ། མཐའ་རྟེན་གྱི་མན་ངག་བཞི་ལས། གསུམ་པ་ཐོབ་པ་གསུམ་གྱི་གཟེར་གདབ་པ་ནི། ཕྱི་སྣང་བ་ལ་དབང་ཐོབ་པས་སྣང་རྐྱེན་ཞིང་ཁམས་སུ་ ༡༧༦༽གྲོལ་བ་དང༌། ནང་སྒྱུ་ལུས་ལ་དབང་ཐོབ་པས་ཕུང་པོ་འོད་ལྔར་གྲོལ་བ་དང༌། གསང་བ་རླུང་སེམས་ལ་དབང་ཐོབ་པས་རྟོག་ཚོགས་ཆོས་ཉིད་དུ་གྲོལ་ནས་གཟུང་འཛིན་གྱི་འཁྲུལ་པ་དབྱིངས་སུ་ཟད་པ་སྟེ། ཚེ་འདི་ཉིད་ལ་བར་དོ་མེད་པར་གྲོལ་བ་ཐོབ་པ་ཡིན་ནོ། འདིའི་དུས་གདིང་ཆེན་བཞི་ཐོབ་སྟེ། སངས་རྒྱས་ཀྱི་སྐུ་དང་ཞིང་ཁམས་ཐམས་ཅད་རང་སྣང་གི་ཡེ་ཤེས་ཆེན་པོར་མངོན་དུ་གྱུར་པར་ན་སྐུ་དང་ཡེ་ཤེས་ཞེས་གཞན་ནས་ཐོབ་ཀྱི་རེ་བ་དང༌། མ་ཐོབ་པའི་དོགས་པ་མེད་པས་ཡར་གྱི་གདིང་གཉིས་དང༌། མ་དག་པ་འཁོར་བའི་འཁྲུལ་སྣང་ཐམས་ཅད་རང་བཞིན་མེད་པའི་དོན་རྟོགས་པས་འཁོར་བར་ལྟུང་གི་དོགས་པ་དང༌། མི་ལྟུང་གི་རེ་བ་མེད་པ་སྟེ་མར་གྱི་གདིང་གཉིས་དང༌། དེ་ལྟ་བུའི་གདིང་ཆེན་བཞི་རྙེད་ནས། མཐར་ཕྱི་སྣང་བའི་ཡུལ་དང་བག་ཆགས་ཟད། ནང་འཛིན་པའི་སེམས་ཀྱི་གཞི་རྩ་སྟོང༌། གསང་བ་རླུང་སེམས་ཀྱི་འགྱུ་འཕྲོའི་རྟོག་པ་ཟད་དེ། གཟུང་འཛིན་གྱི་བར་ལག་བྲལ་ནས་ས་དང་ལམ་གྱི་ཡོན་ཏན་ཐམས་ཅད་གཅིག་ཅར་དུ་རྫོགས་ཏེ། ཤེས་སྒྲིབ་ཕྲ་བའི་བག་ཆགས་དང་བཅས་པ་གཉེན་པོ་རྡོ་རྗེ་ལྟ་བུའི་ཏིང་ངེ་འཛིན་གྱིས་ཡུལ་མེད་དུ་བཅོམ་ནས་ལུས་ ༡༧༧༽འཇའ་ལུས་འོད་གསལ་གྱི་སྐུ་རུ་སྨིན་ཏེ་རིག་པ་ནང་གསལ་སྐུ་གསུམ་གྱི་བདག་ཉིད་ཆོས་སྐུ་རྡོ་རྗེ་འཆང་ཆེན་པོའི་དགོངས་པ་མངོན་སུམ་རང་ཐོག་ཏུ་ཕེབས་པ་ཡིན་ནོ། དེ་ནས་ཡང་དག་སངས་རྒྱས་དང༌། མངོན་རྫོགས་སངས་རྒྱས་ཀྱི་དབྱེ་བ་ཅུང་ཟད་བཤད་པ་ལ། གཞུང་ལས། གདོས་བཅས་འོད་ཀྱི་སྐུ་རུ་སྨིན༔ རིག་པ་ཆོས་ཉིད་གཞི་རུ་གྲོལ༔ སྐུ་དང་ཡེ་ཤེས་མངོན་གྱུར་ནས༔ འཇའ་ལུས་འཕོ་ཆེན་དྭངས་མའི་སྐུ༔

མངོན་པར་རྫོགས་པའི་སངས་རྒྱས་ཐོབ༔ ཅེས་གསུངས་པས། དེ་ལྟར་སྙིང་པོ་མཐར་ཕྱིན་ནས་གདོས་བཅས་དབྱིངས་སུ་དེངས་ཏེ་ལུས་སེམས་གཉིས་ཀ་འོད་གསལ་ཆོས་ཀྱི་སྐུ་རུ་སྨིན་ཅིང་གྲོལ་བ་ནི་མཁའ་འགྲོ་མའི་འཆི་ལུགས་ཏེ་འཇའ་ལུས་ཆེན་པོའི་སྐུ་བརྙེས་པ་དང༌། རིག་པ་ལ་རང་དབང་ཐོབ་ནས་ཆོས་ཉིད་ཀྱི་སྣང་བ་ཐམས་ཅད་ནང་དབྱིངས་གཞིའི་འོད་གསལ་ཆེན་པོ་རུ་གྲོལ་བས་ན་ལུས་སེམས་བྲལ་བའི་རྗེས་སུ་ཕུང་པོ་ལྷག་མེད་དུ་འགྲོ་བ་རིག་འཛིན་གྱི་འཆི་ལུགས་ཞེས་དེ་ཡང་འཇའ་ལུས་ཆེན་པོ་ཡིན་ནོ། སྐུའི་འཆར་གཞི་འོད་རྩ་དྭངས་པའི་གསེང་ལམ་ནས་ཡེ་ཤེས་ལྷུན་གྲུབ་རིན་པོ་ཆེའི་སྣང་བའི་འོད་གསལ་མངོན་དུ་གྱུར་ནས། འདས་རྗེས་སུ་ཕུང་པོའི་ ༡༧༨༽གདོས་པ་ཇེ་ཆུང་དུ་འགྲོ་ཞིང་མཐར་ལྷག་མེད་དུ་སོང་བ་དེ་ལ་མེ་དཔུང་གི་འཆི་ལུགས་ཏེ། དེ་དག་རྣམ་གསུམ་ནི་དབང་པོ་རབ་ཀྱི་རྣལ་འབྱོར་རབ་འབྲིང་ཐ་མའི་ཚུལ་དུ་བཤད་ཀྱང་དོན་ལ་དག་པ་གཉིས་ལྡན་གྱི་ཆོས་སྐུ་ཆེན་པོ་འཇའ་ལུས་འཕོ་བ་ཆེན་པོའི་སྐུར་གྲོལ་བ་དང༌། ཡང་དག་དབྱིངས་དྭངས་མའི་སྐུར་འཕོས་ནས་སྐྲ་སེན་གྱི་སྙིགས་མ་ཙམ་ལས་ཕུང་པོ་ལྷག་མེད་དུ་ཡལ་བ་དང༌། ཡང་ཕུང་པོའི་བརྒྱད་ཆ་ཙམ་སྙིགས་མར་བཞག་པ་གཉིས་པོ་འཇའ་ལུས་ཆུང་ངུར་ཡང་འདོད་ཀྱང༌། དོན་ལ་དེ་དག་ནི་ཡང་དག་པར་རྫོགས་པའི་སངས་རྒྱས་སུ་འདོད་པས་ན། རྒྱུད་ལས། ཡང་དག་རྫོགས་པའི་སངས་རྒྱས་ནི། ཕུང་པོ་ལྷག་མ་མེད་པར་སངས་རྒྱས་པའོ། ཞེས་གསུངས་སོ། ཡང་འདས་པའི་རྗེས་སུ་ས་གཡོ་བ་དང༌། སྒྲ་དང་འོད་འབྱུང་བ་དང༌། སྐུ་ཞི་བ་དང་ཁྲོ་བོ་འབྱུང་བ་དང༌། མི་ཤིགས་པའི་རྟེན་རིང་བསྲེལ་རིགས་ལྔ་གང་རུང་དང༌། ཐུགས་ལྗགས་སྤྱན་གསུམ་ལ་འབྱུང་བས་མ་གོས་པ་སོགས་གདུལ་བྱའི་དོན་དུ་བཞག་པ་སོགས་ནི་མངོན་པར་རྫོགས་པར་སངས་རྒྱས་པར་འདོད་པས་ན། རྒྱུད་ལས། མངོན་པར་རྫོགས་པར་སངས་རྒྱས་པ་ནི། འོད་དང་སྒྲ་དང་སྐུ་དང་གདུང་དང་ས་གཡོ་

༡༧༩༽བ་ལ་སོགས་འབྱུང་ངོ༌། ཞེས་སོ། དེ་ལྟ་བུའི་གྲོལ་ལུགས་རྣམས་ཀྱིས་ནང་གསལ་བུམ་སྐུའི་ཀློང་དུ་སངས་རྒྱས་ཏེ། སླར་ནང་གསལ་སྐུ་དང་ཡེ་ཤེས་འདུ་འབྲལ་མེད་པའི་དགོངས་པ་དུས་གསུམ་འཕོ་འགྱུར་མེད་པའི་དབྱིངས་ཆེན་པོ་དེ་ལས་མ་གཡོས་བཞིན་དུ། ཕྱོགས་བཅུའི་ཞིང་ཁམས་རྣམས་སུ་ཕྱེད་སྤྲུལ་ལོངས་སྤྱོད་རྫོགས་སྐུ་དང་སྤྲུལ་པའི་སྐུ་རྣམ་པ་བཞིས་འགྲོ་བའི་དོན་མཛད་པ་ནི། དཔེར་ན་མཁའ་དབྱིངས་ཀྱི་ཟླ་བ་དབྱིངས་ལས་མ་གཡོས་བཞིན་དུ། ཆུ་སྣོད་དྭངས་པའི་ངོར་ཟླ་གཟུགས་ཇི་བཞིན་པར་ཤར་བ་ལྟ་བུར་འཁོར་བ་ཇི་སྲིད་བར་དུ་གང་འདུལ་གྱི་སྤྲུལ་པའི་རྣམ་རོལ་གདུལ་བྱ་སོ་སོའི་མོས་ངོར་མཐའ་ཡས་པ་སྟོན་ཅིང་དོན་གཉིས་ཀྱི་མཛད་པ་རྟག་ཁྱབ་ལྷུན་གྲུབ་ཆེན་པོར་འབྱུང་ཞིང་རྒྱུན་མི་ཆད་པ་ཡིན་ནོ། དེའི་ཕྱིར་ན་རྒྱུད་ལས། ཇི་ལྟར་ཚངས་པ་ཚངས་པ་ཡི། །གནས་ནས་འཕོ་བ་མེད་བཞིན་དུ། །ལྷ་ཡི་གནས་ནི་ཐམས་ཅད་དུ། སྣང་བ་འབད་མེད་སྟོན་པ་ལྟར། །དེ་བཞིན་ཐུབ་པ་ཆོས་སྐུ་ལས། །བསྐྱོད་པ་མེད་པར་ཁམས་ཀུན་ཏུ། །སྐལ་ལྡན་རྣམས་ལ་འབད་མེད་པར། །སྤྲུལ་པ་དག་ནི་སྟོན་པར་མཛད། ༡༨༠༽ཅེས་སོ། དེ་ལྟར་མྱུར་ལམ་ཟབ་མོ་འདིར་འཇུག་པའི་སྐྱེས་བུ་རྣམས་ཀྱིས་བླ་མ་ལ་མོས་གུས། སེམས་ཅན་ལ་སྙིང་རྗེ། འཁོར་བ་ལ་ངེས་འབྱུང༌། ཆོས་ལ་སྙིང་རུས་བྱས་ཏེ་དབེན་པའི་གནས་སུ་ལེ་ལོ་དང་གཡེང་བ་མེད་པར་བསྒོམ་ན། རབ་མི་ལོ་བཅུ་གཉིས། འབྲིང་བཅོ་ལྔ། ཐ་ནའང་ཚེ་ལུས་གཅིག་གིས་ནང་གསལ་འཇའ་ལུས་ཆོས་ཀྱི་སྐུ་ཐོབ་པ་ནི། རྒྱལ་བ་རྣམས་ཀྱི་བཀའ་ཚད་མ་ཡིན་ནོ། དོན་གསུམ་པ་མཐའ་མར་དགེ་བ་མཇུག་གི་དོན་ལ། བཀའ་གཅིག་ཕྱག་རྒྱས་ཇི་ལྟར་བཏབ་པ་དང༌། ཕྲིན་ལས་ཡིག་རིས་སུ་གཏན་ལ་ཕབ་པའི་ཚུལ་བསྟན་པ་གཉིས་ལས། དང་པོ་ནི། ས་མ་ཡ་ཞེས་དམ་ཚིག་སྟེ། ཡང་ཟབ་མན་ངག་མྱུར་ལམ་འཕོ་བ་ཆེན་པོའི་གདམས་པ་འདི་ཉིད་ལེ་ལོ་དང་གཡེང་བ་མེད་པར་བླ་མ་དམ་པའི་བཀའ་བཞིན་ཉམས་སུ་བླངས་ན་རབ་རྣམས་ཚེ་འདིར་གྲོལ་བ་ཐོབ་པར་འགྱུར་བ་དང༌།

ཉམས་ལེན་གྱི་གནད་མི་ལྡན་ཅིང་མན་ངག་གསང་བསྒྲགས་ལྟ་བུར་སོང་ན་གསང་སྒོ་འཆོལ་བའི་རྐྱེན་གྱིས་ལས་ཀྱི་མཁའ་འགྲོས་རྗེས་གཅོད་ནས་དམྱལ་བའི་མེས་ཚིག་པར་འགྱུར་བའི་ཕྱིར་ན་དམ་ཚིག་གི་གནད་ཚུལ་བཞིན་དུ་བསྲུང་ཞིང་ཉིན་མོའི་ ༡༨༡༽འོད་གསལ་གྱི་སྐུའི་དམ་ཚིག་ཏུ་ལུས་བཞུགས་སྟངས་དང༌། གསུང་གི་དམ་ཚིག་ཏུ་རླུང་རང་སོར་འཕེན་ནས་མིག་གཟིགས་སྟངས་ལ་གནས་པ་དང༌། ཐུགས་ཀྱི་དམ་ཚིག་ཏུ་རིག་པ་དབྱིངས་ཐོག་ལས་མི་གཡོ་བར་རིག་གདངས་དབྱིངས་ཀྱི་གོ་རར་ཁྲིད་པ་དང༌། མཚན་མོའི་འོད་གསལ་གྱི་སྐུའི་དམ་ཚིག་ཏུ་སྒྱུ་ལུས་འོད་སྐུར་བསྒོམ་ནས་གཏུམ་མོར་བསླབ་པ་དང༌། གསུང་གི་དམ་ཚིག་ཏུ་ཕོ་མོ་མ་ནིང་གི་རླུང་སྟོབས་ལ་དྲངས་ནས་སྤྱི་བོའི་བ་བཞུ་བ་སོགས་དང༌། ཐུགས་ཀྱི་དམ་ཚིག་གི་རྟེན་དུ་རླུང་སེམས་དབུ་མར་བསྡུ་བ་དང༌། དག་སྦྱོར་གྱི་གནད་ལ་བརྩོན་པ་སོགས་ནི་རྣལ་འབྱོར་པ་རྣམས་ཀྱིས་ཤི་མཐར་ཐུག་གི་བར་དུ་ལས་དྲུག་ཆག་མེད་དུ་འབད་པ་གནད་ཡིན་ནོ། རྒྱལ་བའི་སྐུ་གསུང་ཐུགས་ཀྱི་རྒྱ་ཡོད་པས་ན་རྒྱ་རྒྱ་རྒྱ༔ དབྱིངས་དང་ཡེ་ཤེས་འདུ་འབྲལ་མེད་པའི་ཀློང་དུ་རེ་ཞིག་བརྡ་རུ་བཏབ་པས་ན་བརྡ་ཐིམ༔ དབྱིངས་རྣམ་པར་དག་པ་སྤྲོས་པ་དང་བྲལ་བ་སྟོང་པའི་འོད་གསལ་དང༌། ཡེ་ཤེས་གསལ་ལ་མ་འགགས་པ་ལྷུན་གྲུབ་རིན་པོ་ཆེ་སྣང་བའི་འོད་གསལ་ཏེ། དབྱིངས་དང་ཡེ་ཤེས་གཉིས་སུ་མེད་པའི་ལམ་ཟབ་མོ་ཐབས་ཤེས་ལྟོ་སྦྱོར་གྱི་མན་ངག་ཟབ་རྒྱ་ཅན་ནོ་ཞེས་པའི་ ༡༨༢༽དོན་ཿཞེས་བརྗོད་པའོ། གཉིས་པ་ཇི་ལྟར་གཏན་ལ་ཕབ་པའི་ཚུལ་ནི། ཞེས་པ་འདི་ཡང་ཆོས་འཛིན་སྐྱེས་བུ་དམ་པ་ཐུགས་སྲས་ཀྱིས་ཡང་ཡང་བཀའ་བསྐུལ་ཕེབས་ཚེ་མི་ལྡོག་ཙམ་དུ་མཁའ་འགྲོའི་དུས་ཆེན་ཉེར་ལྔའི་ཉིན་ཀུན་བཟང་བདེ་སྐྱོང་ཆོས་ཉིད་དབང་མོས་ཤར་མར་བྲིས་པའོ།། དགེའོ།། ཞེས་པ་ཆོས་འདིའི་སྐལ་བ་དང་ལྡན་ཅིང་རིག་འཛིན་རྡོ་རྗེ་གཤོག་རྒོད་རྩལ་གྱིས་སྐྱེས་བུ་རིག་པ་ཅན་དུ་ལུང་གིས་བསྔགས་པ་སྐྱེས་ཆེན་དམ་པ་གཏེར་རིགས་འཛིན་པ་ཐུགས་ཀྱི་མཚན་འཆང་བ་རྒྱལ་བའི་སྲས་པོ་དེས་རྟེན་འབྲེལ་ཕུན་སུམ་ཚོགས་པའི་དངོས་རྫས་བཅས་ཡང་ནས་ཡང་དུ་བསྟན་པ་དང་འགྲོ་བའི་དོན་དུ་བཀའ་བསྐུལ་ཕེབས་ཚེ།

མྱུར་ལམ་གསང་ཆེན་གྱི་གདམས་པ་ཉིད་སྙིང་མིག་སྲོག་ལས་ཕངས་ན་ཡང༌། རང་དོན་ཡིད་བྱེད་ཀྱི་བློས་མ་བསླད་པར་བསྟན་འགྲོའི་གསོས་སུ་སྨན་པའི་ལྷག་བསམ་དང་བསྐུལ་བ་པོའི་ཞལ་ངོ་མི་ལྡོག་པའི་ཕྱིར་ཙམ་དུ་ཆོས་ཉིད་འགྱུར་བ་མེད་པ་རིག་པའི་གབ་སྒྲོམ་ལས་མཁའ་འགྲོ་འདུ་བའི་དུས་ཆེན་ཉེར་ལྔའི་ཉིན་ཀུན་བཟང་བདེ་སྐྱོང་ཆོས་ཉིད་དབང་མོས་རིག་རྩལ་ཕྲིན་ལས་ཡིག་རིས་སུ་ཤར་མར་བྲིས་པའོ།། དང་པོ་ ༡༨༣༽ཆོས་འདི་བཀའ་བཙན་པས་དགེའོ། བར་དུ་ཆོས་འདི་བྱིན་རླབས་ཆེ་བས་དགེའོ། ཐ་མ་ཆོས་འདི་དར་བའི་ས་ཕྱོགས་ལ་གནས་སྐབས་མཐར་ཐུག་ཀུན་ཏུ་བཀྲ་ཤིས་ཤིང་ཕུན་སུམ་ཚོགས་པས་དགེའོ། སྨྲས་པ། ཨེ་མ་དུས་གསུམ་རྒྱལ་བ་སྲས་བཅས་བགྲོད་པའི་ལམ། །ཐེག་བརྒྱད་གྲུབ་མཐའི་བློ་ཡིས་མ་རེག་པའི། །ཀུན་གྱི་རྩེ་རྒྱལ་འོད་གསལ་ཐིག་ལེའི་ཁྲིད། །སྐལ་ལྡན་ཚེ་འདིར་འཇའ་ལུས་མངོན་གྱུར་ཐབས། །མྱུར་ལམ་ཐོད་རྒལ་པྲ་ཁྲིད་ཟབ་མོའི་ཆོས། །སངས་རྒྱས་མཉམ་སྦྱོར་གདམས་པའི་གསང་ཐིག་འདི། །རྡོ་རྗེ་ཞི་བ་མཚོ་ཡི་གཅེས་ནོར་དུ། ཁོ་མོ་བདག་གི་དཔལ་དུ་གནང་བ་འདི། །སྙིང་མིག་སྲོག་ལས་ཕངས་པའི་ཆོས་ཡིན་ཀྱང༌། སྐལ་ལྡན་ཆོས་བརྒྱུད་འཛིན་པ་རེ་མཆིས་ན། །དེ་དག་རྣམས་ཀྱི་དཔལ་དུ་བདག་གིས་ནི། །ཕྲིན་ལས་དམ་པ་ཡི་གེའི་རིས་སུ་བཀོད། །ཡལ་བར་མ་དོར་ཉམས་ལེན་གནད་དྲིལ་ན། །ཚེ་འདིར་གདོད་མའི་གཏན་སྲིད་ཟིན་ངེས་ཞེས། །དཔལ་ལྡན་རྡོ་རྗེ་འཆང་གི་བཀའ་ངེས་པ། །དེ་ཕྱིར་ལས་དང་སྐལ་བ་སྦྱངས་འཕྲོ་ཅན། །འཁྲུལ་པའི་བྱ་བ་སྤོངས་ལ་ཆོས་འདི་ཉིད། །ཤི་མཐར་ཐུག་གི་བར་དུ་ ༡༨༤༽ཉམས་ལེན་མཛོད། །དེ་ལྟར་གནད་དང་ལྡན་པར་ཉམས་བླངས་ན། ཁོ་མོ་བདག་ལ་གདམས་པ་འདིས་ཟབ་མེད། །ཐུགས་བཅུད་འདི་ཡིན་སྙིང་ནོར་འདི་ཡིན་ནོ། །ཟབ་གཏེར་འདི་ཡིན་ཕ་ཕོགས་འདི་ཡིན་ནོ། །ཞལ་ཆེམས་འདི་ཡིན་མན་ངག་འདི་ཡིན་ནོ། །ཞལ་གདམས་འདི་ཡིན་ཆོས་བཤད་འདི་ཡིན་ནོ། །སྙིགས་དུས་ཚེ་ཐུང་གཅིག་པུར་ཉེ་བའི་ཚེ། །གདམས་པའི་སྙིང་བཅུད་འདི་ལས་ཟབ་པ་མེད། །དེ་ཕྱིར་བདག་གི་རྗེས་སུ་འཇུག་པ་རྣམས། །བརྩོན་འགྲུས་དྲག་པོས་ལམ་འདི་ཉམས་སུ་ལོངས། །ཚེ་འདིར་འཇའ་ལུས་འཕོ་བ་ཆེན་པོའི་གྲོང༌། །གཞོན་ནུ་བུམ་སྐུར་གཏན་སྲིད་ཟིན་པར་ངེས། །བཀའ་སྲུང་གཟའ་དང་མ་མོ་རལ་གཅིག་མ། །གནོད་སྦྱིན་ཤན་པ་དམ་ཅན་རྣམས་ལ་གཏད། །གཉེར་མཛོད་སྐལ་མེད་རྣམས་ལ་འདི་མ་འཕྲད། །སྐལ་ལྡན་ཆོས་བརྒྱུད་འཛིན་པའི་དཔལ་དུ་ཤོག

དགེ་དེས་བསྟན་འགྲོའི་རྒུད་པ་ཀུན་བསལ་ནས། །བསྟན་པའི་དཔལ་མངའ་བླ་མའི་ཞབས་པད་བརྟན། །མཆེད་གྲོགས་དམ་པའི་ཐུགས་བཞེད་རྫོགས་པ་དང༌། །ཆོས་སྤྱོད་སྐྱེས་བུའི་ས་ལམ་མཐར་ཕྱིན་ནས། ཁམས་གསུམ་འཁོར་བ་དོང་ནས་སྤྲུགས་གྱུར་ཅིག བཀྲ་ཤིས་ས་གསུམ་ ༡༨༥༽ཀུན་ཏུ་དགེ་འགྱུར་རོ། །ཞེས་པ་འདིའང་དུས་རིང་མོ་ནས་དྲག་སྔགས་མཐུ་སྟོབས་རྡོ་རྗེའི་ཐུགས་སྲས་དང༌། །རང་གི་ཉེ་གནས་རྗེ་ཐམས་ཅད་མཁྱེན་པའི་ཟབ་གཏེར་གྱི་ཡིག་རིས་སུ་མཁའ་འགྲོའི་ལུང་གིས་བསྔགས་པའི་སྐྱེས་བུ་དགེ་བཙུན་ཚུལ་ཁྲིམས་རྡོ་རྗེ་གཉིས་ཀྱིས་ནན་ཆེར་བསྐུལ་བ་ལ་བརྟེན་ནས་འབྲི་བར་བརྩམས་ཚེ་གནས་དུས་ཀྱི་རྐྱེན་དུ་མས་བཏང་སྙོམས་ལ་ཡོད་སྐབས་གུ་རུ་བཱི་མ་ལས་རྗེས་སུ་བཟུང་བའི་སྐྱེས་བུ་དམ་པ་ལུང་རྟོགས་ཆོས་ཀྱི་སྤྱན་མངའ་མཁན་པོ་ནོར་བུ་དབང་རྒྱལ་ནས་པཉྩ་ནམ་མཁའི་མདངས་འཛིན་གྱི་སྐྱེས་བཅས་ཡུན་རིང་དུ་བསྐུལ་བ་དང༌། ཁྱད་པར་ལམ་འདི་ཉིད་སྒྲུབ་པ་ལྷུར་ལེན་གྱི་ཞལ་བཞེས་དང་བཅས་རང་གི་བུ་མོ་ཆོས་དབྱིངས་སྒྲོན་མའམ་ག་ག་ཏཱ་རེས་ཀྱང་དེ་ལྟར་གྱི་ཉམས་ལེན་བཅས་བསྐུལ་ངོར་རྡོ་རྗེའི་མཆེད་པོ་རྣམ་བཞིའི་ཐུགས་སྐོང་བའི་ཕྱིར་དུ་བདེ་ཆེན་བདེ་བའི་རྡོ་རྗེས་རང་ལོ་སོ་བདུན་ལོར་རིག་པའི་གབ་སྒྲོམ་ལས་གང་ཤར་བཟོ་བཅོས་བསྲེ་བསླད་མེད་པར་སེར་དགོན་དབེན་ཁྲོད་དགའ་ཚལ་ནས་ཟླ་ཚེས་དགེ་བར་རྫོགས་པར་བགྱིས་པའི་དགེ་འདིས་འགྲོ་ཀུན་སྒྱུ་ལུས་འོད་ཀྱི་སྐུ་རུ་སྨིན་ཏེ་ཀུན་བཟང་ཆོས་སྐུའི་དབྱིངས་སུ་གྲོལ་བའི་རྒྱུར་གྱུར་ཅིག། །། ༡༨༦༽