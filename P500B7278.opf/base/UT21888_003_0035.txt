༤༠༩༽རིག་བྱེད་ལྷ་མོའི་གསང་སྒྲུབ་ཟབ་མོ་བཞུགས་སོ༔ ན་མོ༔ རང་རིག་ངོ་བོ་ལྷ་ལ་སྐྱབས༔ བདག་མེད་རྟོགས་པར་སེམས་བསྐྱེད་དོ༔ ཨཱཿ རང་ཉིད་སྐད་ཅིག་དྲན་རྫོགས་སུ༔ བཅོམ་ལྡན་དབང་གི་ལྷ་མོ་ནི༔ ཞལ་ཕྱག་མཚན་མ་ལས་འདས་པའི༔ སྟོང་གསལ་བརྗོད་མེད་རིག་པའི་གདངས༔ སྣང་རྩལ་ལྷུན་གྲུབ་ལྷའི་དཀྱིལ་འཁོར༔ ཡེ་ནས་རང་བྱུང་ཉིད་དུ་གྲུབ༔ རྩལ་སྣང་མ་འགགས་ལྷ་མོའི་སྐུ༔ དག་པ་རབ་འབྱམས་ཉིད་དུ་གསལ༔ སྣང་སྟོང་ལྷ་ཡི་རྣམ་རོལ་གར༔ སྟོང་པ་ཤེས་རབ་བཙུན་མོའི་མཁའ༔ ཟུང་འཇུག་ཕྱག་རྒྱ་ཆེན་པོ་ཡིས༔ མ་ཡེངས་འཛིན་མེད་རོལ་པ་རུ༔ ཁྱེར་སོ་གསུམ་ལྡན་ངང་དུ་བཟླས༔ ཨོཾ་ཀུ་རུ་ཀུལླེ་ཧྲཱིཿསྭཱ་ཧཱཿ 

ཅེས་པ་རླུང་སེམས་དབྱེར་མེད་ངང༔ ཡིད་བཟླས་བྱ་ཞིང་དབྱིངས་རིག་བསྲེས༔ སྣང་བ་དབང་དུ་བསྡུས་ནས་ཀྱང༔ རང་གཞན་དོན་གཉིས་འགྲུབ་པར་འགྱུར༔ ས་མ་ཡ༔ ཅེས་པ་འདི་ཡང་སུ་ཁའི་མིང་གིས་བྲིས་པའོ།། ༈ ཉམས་སྣང་ལས༔ རིག་བྱེད་ལྷ་མོའི་གསང་སྒྲུབ་སྣང་སྲིད་དབང་སྡུད་བཞུགས་སོ༔ ༤༡༠༽ན་མོ༔ སྐྱེ་མེད་རྒྱལ་བ་ཀུན་གྱི་ཡུམ༔ དབང་གི་ལྷ་མོར་སྐྱབས་སུ་མཆི༔ གཉིས་སྣང་འཁྲུལ་པའི་སེམས་ཅན་ཀུན༔ རང་གྲོལ་ཆེན་པོར་སེམས་བསྐྱེད་དོ༔ ཨཱཿ གཞི་སྣང་རིག་པ་བྱང་ཆུབ་སེམས༔ ལམ་སྣང་རིག་བྱེད་ལྷ་མོའི་སྐུ༔ འབྲས་བུ་སྣང་སྲིད་ཚེ་དཔལ་འབྱོར༔ མ་ལུས་དབང་དུ་བསྡུས་ནས་ཀྱང༔ རྒྱལ་བསྟན་ཕྱོགས་བཅུར་དར་བ་དང༔ རླུང་སེམས་སྣང་བ་དབང་ཐོབ་ནས༔ ཀ་དག་ཟང་ཐལ་འགྱུར་མེད་ཀློང༔ མཐའ་བརྒྱད་བྲལ་བ་དབྱིངས་རིག་ངང༔ དམ་ཡེ་དབྱེར་མེད་རོ་གཅིག་པར༔ མ་བཅོས་ཁྱབ་བརྡལ་ཆེན་པོ་རུ༔ དཀྱིལ་འཁོར་གསུམ་གྱི་ངང་དུ་བཟླ༔ ཨོཾ་ཀུ་རུ་ཀུལླེ་ཧྲཱི་སརྦ་ལོ་ཀ་པ་ཤཾ་ཀུ་རུ་སྭཱ་ཧཱཿ བྱེ་བ་བཟླས་པས་མཁའ་འགྲོ་འགྲུབ༔ རྩལ་སྣང་སྲིད་པའི་ཆོས་ཐམས་ཅད༔ མ་ལུས་དབང་དུ་བསྡུས་ནས་ཀྱང༔ རང་གཞན་དོན་གཉིས་འགྲུབ་པར་ངེས༔ ཅེས་ལྷ་མོའི་གསང་སྒྲུབ་འདི་ཡང་མཆོག་སྤྲུལ་བསྟན་པའི་ཉི་མ་བི་མ་ལ་རསྨིའི་མཚན་ཅན་གྱིས་བསྐུལ་ངོར་ཞལ་ངོ་མ་ལྡོག་ཙམ་དུ་ཀུ་ས་ལི་ཀལྤ་བྷ་དྲ་ཏཱ་རེའམ་སུ་ཁའི་མིང་གིས་བྲིས་པ་དགེ་ཞིང་བཀྲ་ཤིས་པར་གྱུར་ཅིག ཨོཾ་ཨཱཿཧཱུྃ༔ མཆོད་ཡོན་ཞབས་བསིལ་མེ་ཏོག་དང༔ བདུག་ ༤༡༡༽སྤོས་མར་མེ་དྲི་ཆབ་དང༔ ཞལ་ཟས་རོལ་མོ་ལ་སོགས་པའི༔ འདོད་ཡོན་མཆོད་པའི་བྱེ་བྲག་རྣམས༔ དབང་གི་ལྷ་མོའི་ཚོགས་ལ་འབུལ༔ བཞེས་ནས་དོན་གཉིས་དངོས་གྲུབ་སྩོལ༔ ཨོཾ་ཀུ་རུ་ཀུལླེ་ཧྲཱིཿསརྦ་ས་པཱ་རི་ཝ་ར་ཨརྒྷཾ་པཱ་དྱཾ་ སོགས༔ ཤཔྡ་རཱུ་པ་ སོགས༔ དྷརྨ་སརྦ་པཉྩ་རཀྟ་བཱ་ལིཾ་ཏ་ཁཱ་ཧིཿ ཧཱུྃ་ཧྲཱིཿ པདྨའི་རིགས་འཆང་བཅོམ་ལྡན་དབང་གི་ལྷ༔ ཁམས་གསུམ་དབང་བསྡུས་འགྲོ་ཁམས་བདེ་ལ་བཀོད༔ རིག་བྱེད་ལྷ་མོའི་དཀྱིལ་འཁོར་ལྷ་ཚོགས་ལ༔

སྒོ་གསུམ་གུས་པ་ཆེན་པོས་ཕྱག་འཚལ་བསྟོད༔ དགེ་བས་བདག་གཞན་སེམས་ཅན་མ་ལུས་པ༔ བདེ་ཆེན་དག་པའི་ཞིང་ལ་སྤྱོད་པར་ཤོག༔ ཅེས་པ་འདི་ཡང་རང་སློབ་རིག་འཛིན་གྲགས་པའི་ངོར་བདེ་བའི་རྡོ་རྗེས་བྲིས་པའོ།། དབང་གི་ལྷ་མོའི་མཆོད་བསྟོད་ནི༔ ཨོཾ་སྣང་སྲིད་གདོད་ནས་རྣམ་དག་པའི༔ མཆོད་པའི་རྫས་མཆོག་བླ་ན་མེད༔ དབང་གི་ལྷ་མོའི་ཚོགས་ལ་འབུལ༔ བཞེས་ནས་དབང་དང་དངོས་གྲུབ་སྩོལ༔ ཨོཾ་ཀུ་རུ་ཀུལླེ་སརྦ་ས་པཱ་རི་ཝ་ར་ཨརྒྷཾ་ སོགས༔ ཤཔྡ་སརྦ་པཉྩ་ཨ་མྲྀ་ཏ་རཀྟ་བཱ་ལིཾ་ཏ་ ༤༡༢༽ཁཱ་ཧིཿ ཧཱུྃ༔ བདེ་ཆེན་སོར་རྟོགས་ཡེ་ཤེས་དབྱིངས༔ ཁམས་གསུམ་དབང་མཛད་མྱུར་དཔལ་མོ༔ རིག་བྱེད་ལྷ་མོའི་སྐུ་གསུང་ཐུགས༔ ཡོན་ཏན་ཕྲིན་ལས་རྫོགས་ལ་བསྟོད༔ བདེ་ཆེན་རྟོགས་པ་མཐར་ཕྱིན་ནས༔ བདེ་ཆེན་ཞིང་ལ་སྤྱོད་པར་ཤོག༔ ཅེས་པའང་ཆོས་གསལ་གྱིས་བསྐུལ་ངོར་སུ་ཁ་བཛྲ་གྱིས་སོ།། སྐབས་ཀྱི་དབང་བསྡུད་དམིགས་བསལ་ནི། རང་ཉིད་ལྷ་ཡི་ཏིང་འཛིན་དང་ལྡན་པའི་ཐུགས་ཀ་ནས་འོད་ཟེར་དམར་པོ་གློག་ཞགས་ལྟར་འཕྲོས་པས་ཕྱོགས་བཅུའི་ཞིང་རབ་འབྱམས་ཀྱི་རྒྱལ་བ་རྣམས་ལ་མཉེས་པའི་མཆོད་པ་ཕུལ། དེ་རྣམས་ཀྱི་ཐུགས་རྗེ་བྱིན་རླབས་ཡེ་ཤེས་ཡོན་ཏན་ཐམས་ཅད་འོད་ཕུང་དམར་པོའི་རྣམ་པར་བདག་མདུན་གྱི་གནས་ལྔར་ཐིམ་པས་མཆོག་ཐུན་གྱི་དངོས་གྲུབ་མ་ལུས་པ་ཐོབ་པར་བསམ། ཡང་འོད་ཟེར་ལྕགས་ཞགས་ཀྱི་རྣམ་པར་འཕྲོས་ནས་ལྷ་ཀླུ་མི་གསུམ་ཟས་ནོར་ལོངས་སྤྱོད་འདོད་དགུའི་དཔལ་འབྱོར་ཐམས་ཅད་རྡོ་ཁབ་ལེན་གྱིས་ལྕགས་ཕྱེ་བསྡུས་པ་བཞིན་དུ་འོད་ཟེར་ལྕགས་ཞགས་ཀྱི་རྣམ་པས་དྲངས་ནས་བདག་མདུན་དམིགས་པའི་རྟེན་ལ་ཡང་ཡང་ཐིམ་པར་དམིགས་ཤིང་དབང་གི་དྲྭ་བར་བཅིངས་བས་གང་བསམ་གྱི་འདོད་དགུ་ལོངས་སྤྱོད་སྐྱེ་འགྲོ་ཕོ་མོ་ཐམས་ཅད་དབང་དུ་འདུ་བར་ཐེ་ཚོམ་མེད་དོ།། ཀུན་བཟང་རང་གྲོལ་གྱིས་བསྐུལ་ངོར་བདེ་བའི་རྡོ་རྗེས་བྲིས་པའོ།