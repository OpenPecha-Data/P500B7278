༣༣༧༽ ཆོས་ཉིད་མཁའ་འགྲོའི་གསང་མཛོད་ལས༔ འཇམ་དཔལ་རྩ་སྒྲུབ་བསྡུས་པ་ཤེས་རབ་བློ་འཕེལ་བཞུགས༔ ༣༣༨༽ན་མོ་མཉྫུ་ཤྲཱི་ཡེ༔ གང་དག་བློ་གྲོས་འཕེལ་བའི་ཕྱིར༔ སྨྲ་བའི་དབང་ཕྱུག་བསྒྲུབ་པ་ལ༔ སྐྱབས་སུ་འགྲོ་དང་སེམས་བསྐྱེད་ནི༔ ན་མོ༔ མགོན་པོ་ཀུན་གཟིགས་འཇམ་དཔལ་ལ༔ བྱང་ཆུབ་བར་དུ་སྐྱབས་སུ་མཆི༔ མ་རིག་ལམ་གོལ་སེམས་ཅན་ཀུན༔ རྣམ་གྲོལ་ལམ་འགོད་སེམས་བསྐྱེད་དོ༔ ཨཱཿ ཆོས་རྣམས་རང་བཞིན་རྣམ་པར་བདག༔ སྟོང་ཉིད་གདངས་ལས་སྙིང་རྗེའི་རྩལ༔ རིག་པ་རྒྱུ་ཡི་ཡི་གེར་ཤར༔ འོད་ཟེར་འཕྲོ་འདུས་དོན་གཉིས་བྱས༔ ཚུར་འདུས་ཡོངས་སུ་གྱུར་པ་ལས༔ བདེ་ཆེན་དག་པའི་ཞིང་ཁམས་སུ༔ ལྷུན་གྲུབ་གཞལ་ཡས་བཀོད་པ་རྫོགས༔ དེ་དབུས་པདྨ་ཉི་ཟླའི་སྟེང༔ རང་ཉིད་སྐད་ཅིག་དྲན་རྫོགས་སུ༔ ༣༣༩༽མཁྱེན་གཟིགས་ཡེ་ཤེས་སྨྲ་བའི་དབང༔ སྐུ་མདོག་དམར་སེར་གུར་གུམ་མདོག༔ ཞལ་གཅིག་ཕྱག་གཉིས་རལ་གྲི་པོ་ཏི་འཛིན༔ སྤྱན་གཉིས་འགྲོ་ཚོགས་ཀུན་ལ་བརྩེ་བར་གཟིགས༔ དབུ་སྐྲ་ཐོད་བཅིངས་ཟུར་ཕུད་སིལ་བུར་འཕྱང༔ ལོངས་སྤྱོད་རྒྱན་རྫོགས་ཞི་འཛུམ་མཚན་དཔེ་ལྡན༔ ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས༔ ཡེ་ཤེས་འོད་ལྔའི་འཇའ་རིས་འཁྱིལ་བའི་ཀློང༔ སྣང་སྟོང་ཡེ་ཤེས་སྒྱུ་མའི་སྐུ་རུ་བསྒོམ༔ དེ་ལྟར་གསལ་བའི་ཐུགས་ཀར་པད་ཟླའི་སྟེང༔ ཐུགས་སྲོག་དྷིཿདང་མཐའ་མར་དབྱངས་ཡིག་ནི༔ བཅུ་དྲུག་བཀྲག་འབར་གཡས་ ༣༤༠༽བསྐོར་ཚུལ་དུ་གསལ༔ དྷཱིཿལས་འོད་འཕྲོས་རྒྱལ་མཆོད་བྱིན་རླབས་བསྡུས༔ སྲོག་གི་སྙིང་པོར་རོ་གཅིག་འདྲེས་པ་ཡིས༔ མི་བརྗེད་གཟུངས་སྤོབས་ཤེས་རབ་མཆོག་ཐོབ་ནས༔ རྒྱལ་ཀུན་གསང་གསུམ་ཡེ་ཤེས་དབང་འབྱོར་བསམ༔ དྷཱིཿདྷཱིཿདྷཱིཿ ཅེས་མི་ཚིག་དག་གིས་བར་མ་བཅད༔ དམིགས་གནད་ལྡན་པའི་ངང་ནས་བཟླ༔ བར་སྐབས་ཐུགས་སྲོག་ཁོང་གསེང་ནས༔ དབྱངས་ཡིག་ལུ་གུ་རྒྱུད་དུ་འཕྲོས༔ ཞལ་གསང་བར་འཁོར་འོད་ཟེར་གྱིས༔ རྨོངས་པའི་སྒྲིབ་པ་ཀུན་བསལ་ནས༔ ཇི་ལྟ་ཇི་སྙེད་མཁྱེན་པའི་ཡེ་ཤེས་རྒྱས༔

སྤོབས་པའི་གཏེར་དང་བློ་གྲོས་གསལ་བར་བསམ༔ དབྱངས་ཡིག་ལན་བདུན་བརྗོད་ནས་ཐུགས་ཀར་བསྡུ༔ དེ་ཡིས་ཤེས་རབ་སྣང་བ་རྒྱས་པར་འགྱུར༔ མཐར་ནི་མཆོད་ཅིང་བསྟོད་པ་ནི༔ ཨོཾ༔ སྣང་སྲིད་དག་པ་མཆོད་པའི་སྤྲིན༔ ཕྱི་ནང་གསང་མཆོད་བསམ་མི་ཁྱབ༔ འཇམ་དཔལ་ཡེ་ཤེས་སེམས་དཔའ་ལ༔ གུས་པས་འབུལ་ལོ་དགྱེས་པར་བཞེས༔ ཨརྒྷཾ༴ ཤཔྡ་རཱུ་པ༴ སྤརྴེ་པྲ་ཏཱིཙྪ་པཱུ་ཛ་ཨཱཿཧཱུྃ་ཁཱ་ཧི༔ ཧཱུྃ་ཧྲཱིཿ དམར་སེར་གུར་གུམ་མདོག་འཆང་བཅོམ་ལྡན་འདས༔ འཇམ་དཔལ་སྨྲ་བའི་དབང་པོ་མཁྱེན་རབ་བདག༔ བཅུ་ཕྲག་བཅུ་དང་བཅུ་གཉིས་རྒྱན་གྱིས་སྤྲས༔ རིགས་ཀུན་ཁྱབ་བདག་མཆོག་ལ་ཕྱག་འཚལ་བསྟོད༔ སྐྱེ་ཞིང་ཚེ་རབས་ཐམས་ཅད་དུས་ཀུན་ཏུ༔ བླ་མ་འཇམ་དཔལ་དཔའ་བོས་ ༣༤༡༽རྗེས་བཟུང་ནས༔ ལུང་རྟོགས་ཆོས་ཀྱི་དོན་རྣམས་འབྱེད་མཁས་པའི༔ བློ་གྲོས་སྤོབས་པའི་སྣང་བ་བདག་ལ་སྩོལ༔ དགེ་བ་འདི་ཡིས་མྱུར་དུ་བདག་ཉིད་ཀྱང༔ འཇམ་དཔལ་སྨྲ་བའི་ཡེ་ཤེས་འགྲུབ་གྱུར་ནས༔ འགྲོ་བ་སེམས་ཅན་གཅིག་ཀྱང་མ་ལུས་པ༔ ཀུན་གཟིགས་ཀུན་མཁྱེན་གོ་འཕང་ཐོབ་པར་ཤོག༔ ཅེས་དང་སྨོན་ལམ་འགྲུབ་སྔགས་བརྗོད༔ ས་མ་ཡ༔ དེ་ལྟར་ཚུལ་བཞིན་ཉམས་བླངས་ན༔ ཤེས་རབ་སྣང་བ་རྒྱས་པར་འགྱུར༔ བདེན་རྫུན་ལག་ཏུ་ལོངས་དང་གསལ༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་ལ་འདི་མ་འཕྲད༔ བཀའ་སྲུང་དྲེགས་པའི་ཚོགས་ཀྱིས་གཉེར༔ ཐུབ་པར་སྲུངས་ཤིག་ས་མ་ཡ༔ ཟབ་རྒྱ༔ གསང་རྒྱ༔ གཏད་རྒྱ༔ བརྡ་ཐིམ༔ ༔ ཅེས་སྔ་འགྱུར་བསྟན་པའི་གསལ་སྒྲོན་མཆོག་གི་རིག་པ་འཛིན་པ་ཞབས་དྲུང་སྐྱབས་མགོན་དམ་པ་རིན་པོ་ཆེས་ལྷ་རེག་དང་ཕུན་སུམ་ཚོགས་པའི་བཀྲ་ཤིས་གཟུགས་རིས་བཅས་གསུང་གི་དབུགས་དབྱུང་སྤྱི་བོར་ཕེབས་པ་ལྡོག་མ་ནུས་པར་མཁའ་འགྲོའི་སྙན་བརྒྱུད་ལས་ཞལ་བཤུས་ཏེ། ལྕགས་འབྲུག་ཟླ་དང་པོ་ཚེས་བཅུ་བཞི་དགེ་བར་སུ་ཁ་བཛྲ་གྱིས་གཏན་ལ་ཕབ་པའི་ཡི་གེ་པ་ནི་ཉེ་གནས་ཤཱཀྱའི་དགེ་བཙུན་ཚུལ་ཁྲིམས་རྡོ་རྗེས་བྲིས་སོ།། དགེའོ།། ༣༤༢༽