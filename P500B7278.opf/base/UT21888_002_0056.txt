༥༢༧༽ 

ཆོས་ཉིད་མཁའ་འགྲོའི་གསང་མཛོད་ལས༔ དྲེགས་པ་རྣམ་གསུམ་གསོལ་བསྐུལ་བསྡུས་པ་ཕྲིན་ལས་དངོས་གྲུབ་ཀུན་འབྱུང་བཞུགས༔ ༥༢༨༽ན་མོ་པདྨ་ཀྲོ་དྷ་ཡེ༔ རྣལ་འབྱོར་དམ་ཚིག་ལྡན་པ་ཡིས༔ བཀའ་སྲུང་དྲེགས་པ་རྣམ་གསུམ་གྱི༔ གསོལ་མཆོད་བསྡུས་པ་བརྩོན་པའི་ཐབས༔ གཏོར་མ་སྐྱེས་བཅས་བཤམས་ནས་ཀྱང༔ ནམ་མཁའ་མཛོད་ཀྱིས་བྱིན་གྱིས་བརླབས༔ རང་ཉིད་ལྷ་ཡི་ཏིང་འཛིན་ངང༔ ཧཱུྃ་བྷྱོ༔ མ་སྐྱེས་དག་པ་དབྱིངས་ཀྱི་ཞིང་ཁམས་ནས༔ མ་མོ་ཡོངས་ཀྱི་རྗེ་མོ་དཔལ་ལྡན་མ༔ དྲག་མོ་རལ་གཅིག་ཨེ་ཀ་ཛཱ་ཊི་མ༔ མ་ཚོགས་མཁའ་འགྲོ་བྱེ་བ་འབུམ་དང་བཅས༔ འཁོར་བཅས་ཐོགས་མེད་གནས་འདིར་གཤེགས་སུ་གསོལ༔ ཁྱད་པར་ཐུགས་མཐུན་ཕྱི་ནང་མཆོད་པ་དང༔ དམ་ཉམས་དགྲ་བོའི་དབང་པོ་རྣམ་ལྔའི་གསུར༔ གསེར་སྐྱེམས་ཕུད་དང་དམར་ཆེན་གཏོར་མ་ ༥༢༩༽ སོགས༔ དཔལ་ལྡན་སྔགས་སྲུང་འཁོར་དང་བཅས་ལ་འབུལ༔ ཐུགས་དམ་དགྱེས་སྐོང་མ་གཡེལ་སྡོང་གྲོགས་མཛོད༔ རྒྱལ་བའི་བསྟན་པ་སྲུང་བའི་མཐུ་སྟོབས་ཅན༔ དམ་ལྡན་རྣལ་འབྱོར་གྲོགས་བྱེད་དམ་ཉམས་སྒྲོལ༔ གཟའ་བདུད་དུག་གི་སྤུ་གྲི་འཁོར་དང་བཅས༔ འདིར་གཤེགས་ཕྱི་ནང་མཆོད་པ་དཔག་མེད་དང༔ ར་རོག་དབང་པོ་ལྔ་དང་དམ་ཉམས་དགྲའི༔ ཤ་ཁྲག་ལ་སོགས་སྙིང་སྣ་ཤ་སྣའི་རིགས༔ གཟའ་བདུད་འཁོར་དང་བཅས་པ་ཐམས་ཅད་ལ༔ འབུལ་ལོ་ཐུགས་དམ་གཉེན་པོ་བསྐང་ནས་ཀྱང༔ རྣལ་འབྱོར་བཅོལ་པའི་ལས་རྣམས་ཀུན་འགྲུབ་མཛོད༔ དམ་ཅན་ཆེན་པོ་རྡོ་རྗེ་ལེགས་པ་རྩལ༔ མཆེད་འཁོར་མ་ལུས་ ༥༣༠༽གནས་འདིར་གཤེགས་སུ་གསོལ༔ དམར་ཆེན་གཏོར་མ་ཁྲག་ཆེན་སྐྱེམས་ཕུད་དང༔ དམ་ཉམས་དགྲ་བོའི་ཤ་ཁྲག་སྣ་ཚོགས་འབུལ༔ ཐུགས་དམ་བསྐང་ལ་ཕྱི་ནང་བར་ཆད་སོལ༔ རྣལ་འབྱོར་ཕྲིན་ལས་རབ་འབྱམས་མྱུར་འགྲུབ་མཛོད༔ བྷྱོ་མ་མ་རཀྨོ་བྷྱོ་ཨེ་ཀ་ཛཱ་ཊི་ཧྲིཾ་ཛཿཨི་དཾ་བ་ལིཾ་ཏ་ཁ་ཁ་ཁཱ་ཧི༔ ཨོཾ་རཀྴ་རཱ་ཧུ་ལ་ཨི་དཾ་བ་ལིཾ་ཏ་ཁཱ་ཧི༔ ཨོཾ་བཛྲ་སཱ་དྷུ་ཏྲི་ཤུ་ལ་ཨི་དཾ་བ་ལིཾ་ཏ་ཁཱ་ཧི༔ ལན་གསུམ་གྱིས་འབུལ༔ ཕྲིན་ལས་བཅོལ་བ་ནི༔

ཧཱུྃ་བྷྱོཿ དབྱིངས་ཀྱི་རྗེ་མོ་ཨེ་ཀ་ཛཱ༔ གཟའ་བདུད་དུག་གི་སྤུ་གྲི་ཆེ༔ དམ་ཅན་ཆེན་པོ་རྡོ་རྗེ་ལེགས༔ དྲེགས་པ་རྣམ་གསུམ་འཁོར་དང་བཅས༔ རྣལ་འབྱོར་ཕྲིན་ལས་བཅོལ་བ་ནི༔ སངས་རྒྱས་བསྟན་པའི་སྤྱི་དགྲ་དང༔ རྡོ་རྗེ་སློབ་དཔོན་སྐུ་དགྲ་དང༔ རྣལ་འབྱོར་བདག་གི་སྒོས་དགྲ་སོགས༔ མ་རུང་བསྟན་ལ་འཚེ་བྱེད་པའི༔ ལོག་འདྲེན་ཐམས་ཅད་རྡུལ་དུ་རློག༔ ཤ་ཁྲག་རུས་གསུམ་རྔམས་ཟས་གྱིས༔ ཁྱད་པར་བདག་ལ་སྡང་བྱེད་པའི༔ དམ་ཉམས་གདུག་ཅན་ཐམས་ཀྱིས༔ གསང་སྔགས་ཆོས་ལ་སྐུར་པ་བཏབ༔ གསང་འཛིན་རྣལ་འབྱོར་སྐུ་ལ་བསྡོས༔ སྨ་ཕབ་བརྙས་བྱེད་སྙིང་གནག་པ༔ བསྟན་པ་སྨད་ཅིང་བརྐུ་འཕྲོག་བརྩམས༔ མཐུ་ནུས་སྙོགས་ཤིང་བསྟན་ལ་འཚེ༔ ༥༣༡༽དམ་ཉམས་སྒྲལ་བའི་ཞིང་དུ་གྱུར༔ དོ་ནུབ་ནམ་གུང་ཚུན་ཆོད་ལ༔ སྲོག་སྙིང་དམར་པོ་ཁྱེར་ལ་ཤོག༔ ཤ་ཁྲག་ལོངས་སྤྱོད་ཚེ་བསོད་ནམས༔ བཀའ་སྲུང་རྣམས་ཀྱིས་ཟ་ངུ་གྱིས༔ རྣམ་ཤེས་ཆོས་ཀྱི་དབྱིངས་སུ་དྲོངས༔ རྗེས་ཤུལ་ལྷག་མ་མེད་པར་མཛོད༔ མདོར་ན་རྣལ་འབྱོར་བདག་ཅག་གི༔ བསམ་པ་སྒྲུབ་ལ་རེ་བ་སྐོངས༔ ལུས་དང་གྲིབ་མ་བཞིན་དུ་འགྲོགས༔ ཅི་བཅོལ་ལས་རྣམས་འགྲུབ་པར་མཛོད༔ བྷྱོ་མ་མོ་རཀྨོ་བྷྱོ༔ ཨེ་ཀ་ཛཱ་ཊི་ཧྲིཾ་ཛཿ ཨོཾ་རཀྴ་རཱ་ཧུ་ལ་ཧཱུྃ་ཛཿ བཛྲ་སཱ་དྷུ་ཏྲི་ཤུ་ལ་ས་མ་ཡ་ཛཿ དགྲ་བོ་མཱ་ར་ཡ་བྷྱོ་བཟློག་ས་མ་ཡ་རྦད་ནན་བྷྱོ༔ ཞེས་བརྗོད་གཏོར་སྐྱེམས་དགྲ་བོའི་ཕྱོགས་སུ་མཆོད༔ རྒྱུན་དུ་འདི་ལ་བརྩོན་གྱུར་ན༔ བཀའ་སྲུང་ལུས་དང་གྲིབ་བཞིན་འགྲོགས༔ ཕྲིན་ལས་གང་བཅོལ་འགྲུབ་པར་ངེས༔ ས་མ་ཡ༔ རྒྱ་རྒྱ་རྒྱ༔ ཌཱཀྐིའི་རྒྱ༔ ཞེས་དྲེགས་པ་རྣམ་གསུམ་གྱི་གསོལ་བསྐུལ་བསྡུས་པ་འདིའང་ཉམས་སྣང་ལ་བཀའ་སྲུང་རྣམ་གསུམ་གྱི་བརྡས་ཡང་ཡང་བསྐུལ་མ་བྱུང་བ་ལ་བརྟེན་ནས་ཁོ་མོ་བདེ་བའི་རྡོ་རྗེས་བྲིས་པའོ།། དགེའོ།། ༥༣༢༽