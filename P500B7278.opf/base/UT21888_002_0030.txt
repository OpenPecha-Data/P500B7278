༣༥༡༽ ཆོས་ཉིད་མཁའ་འགྲོའི་གསང་མཛོད་ལས༔ གུ་རུའི་སྒྲུབ་པ་བྱིན་རླབས་བུམ་བཟང་བཞུགས༔ ༣༥༡༽ ན་མོ་པདྨ་ཀཱ་ར་ཡེ༔ ཨོ་རྒྱན་རྡོ་རྗེ་འཆང་ལ་འདུད༔ གསང་སྔགས་ལམ་ཞུགས་རྣལ་འབྱོར་པས༔ དཀྱིལ་འཁོར་ཀུན་འདུས་སྤྱི་དཔལ་རྗེ༔ རིག་འཛིན་བླ་མ་བསྒྲུབ་པའི་ཐབས༔ བྱིན་རླབས་བུམ་བཟང་འདི་རུ་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ དང་པོ་སྦྱོར་བ་སྔོན་འགྲོ་ལ༔ སྐྱབས་སུ་འགྲོ་དང་སེམས་བསྐྱེད་ནི༔ ན་མོ༔ རིགས་དང་དཀྱིལ་འཁོར་ཀུན་གྱི་བདག༔ རིག་འཛིན་བླ་མར་སྐྱབས་སུ་མཆི༔ འགྲོ་རྣམས་སངས་རྒྱས་ལ་འགོད་ཕྱིར༔ སྨོན་འཇུག་དོན་དམ་བྱང་སེམས་བསྐྱེད༔ ལན་གསུམ་བརྗོད༔ དེ་ནས་བགེགས་སྲུང་ནི༔ ཧཱུྃཿ མ་རིག་གཟུང་འཛིན་འཁྲུལ་པའི་བགེགས༔ ཆོས་དབྱིངས་ངང་དུ་མཚམས་བཅད་དོ༔ ཡེ་ཤེས་སྒྱུ་འཕྲུལ་རོལ་པའི་ ༣༥༣༽རྩལ༔ གཞོམ་བྲལ་རྡོ་རྗེའི་གུར་ཁང་འཁྲིགས༔ ཨུ་ཙ་ཏ་ཡ་ཕཊ༔ བཛྲ་རཀྵ་བྷྲུྃཿ དེ་ནས་བྱིན་དབབ་མཆོད་རྫས་བརླབ་པ་ནི༔ ཧཱུྃ་ཧྲཱིཿ རང་སྣང་དོན་གྱི་འོག་མིན་གནས༔ ལྷུན་གྲུབ་དག་པའི་ཞིང་ཁམས་ནས༔ རིག་འཛིན་པདྨ་ཐོད་ཕྲེང་རྩལ༔ བརྒྱུད་གསུམ་བླ་མའི་ཚོགས་དང་བཅས༔ གནས་འདིར་དབང་བྱིན་དངོས་གྲུབ་སྩོལ༔ སྒོ་གསུམ་རྡོ་རྗེ་གསུམ་དུ་རློབས༔ སྣང་སྲིད་མཆོད་པའི་ཕྱག་རྒྱ་ཆེ༔ ཟག་མེད་ཡེ་ཤེས་བདུད་རྩིར་བསྒྱུར༔ སརྦ་ཛྙཱ་ན་ཨཱ་བེ་ཤ་ཡ་ཕེཾ༔ མ་ཧཱ་པཱུ་ཛ་ཧོཿ གཉིས་པ་དངོས་གཞི་ལྷ་བསྐྱེད་ནི༔ ཨཱཿ ཆོས་རྣམས་རང་བཞིན་སྟོང་པ་ཆེ༔ ༣༥༤༽སྟོང་ཉིད་གདངས་ལས་ཐུགས་རྗེའི་རྩལ༔ རིག་པ་རྒྱུ་ཡི་ས་བོན་ཧཱུྃ༔ དེ་ལས་བྷྲཱུྃ་འཕྲོས་ཡོངས་གྱུར་ལས༔ བདེ་ཆེན་དག་པའི་ཞིང་ཁམས་སུ༔ རང་བྱུང་ལྷུན་གྲུབ་གཞལ་ཡས་ཁང༔ བཀོད་པ་རབ་རྫོགས་ཕོ་བྲང་དབུས༔ ཐབས་ཤེས་པད་ཉི་ཟླ་གདན་སྟེང༔ རང་ཉིད་སྐད་ཅིག་དྲན་རྫོགས་སུ༔ རིག་པ་ཆོས་ཉིད་དོན་གྱི་ལྷ༔ མཚོ་སྐྱེད་རྡོ་རྗེ་སྤྲུལ་པའི་སྐུ༔ དཀར་དམར་མདངས་ལྡན་ཞི་ཞིང་འཛུམ༔ ཞལ་གཅིག་ཕྱག་གཉིས་གཡས་པ་ཡིས༔ རྡོ་རྗེ་རྩེ་ལྔ་ཐུགས་ཀར་འཛིན༔

གཡོན་པས་མཉམ་དག་ཚེའི་བྷནྡྷ༔ ཚེ་བཅུད་བདུད་རྩིས་བཀང་བ་བསྣམས༔ ཞབས་གཉིས་རྒྱལ་པོ་རོལ་སྟབས་བཞུགས༔ དབུ་ལ་འདབ་ལྡན་མཐོང་གྲོལ་གསོལ༔ སྐུ་ལ་ཕོད་ཀ་བེར་མཐིང་དང༔ མཐང་ཤམ་ཆོས་དགོས་བླ་གོས་བཀླུབས༔ ལོག་རྟོག་འདུལ་ཕྱིར་ཐོད་ཕྲེང་དང༔ ཞབས་ལ་སྭག་ལྷྭམ་མཛེས་པར་གསོལ༔ སྤྱན་གཉིས་འབྲུ་ཚུགས་དབྱིངས་སུ་གཟིགས༔ གསང་ཡུམ་ཁ་ཊྭཱཾ་མཆན་དུ་བརྟེན༔ རིན་པོ་ཆེ་ཡིས་སྙན་མགུལ་བརྒྱན༔ ཡེ་ཤེས་འཇའ་འོད་འཁྱིལ་བའི་ཀློང༔ སྣང་ལ་རང་བཞིན་མེད་པར་གསལ༔ སྤྱི་བོར་རིགས་ཀྱི་བདག་པོ་ནི༔ རྒྱལ་བ་འོད་སྣང་མཐའ་ཡས་དམར༔ མཉམ་ ༣༥༥༽བཞག་སྐྱིལ་ཀྲུང་མཚན་དཔེ་རྫོགས༔ རིགས་ཀུན་ཡོངས་འདུས་ངོ་བོར་བཞུགས༔ ཤར་དུ་རྡོ་རྗེ་མཁའ་འགྲོ་དཀར༔ ལྷོ་རུ་རིན་ཆེན་མཁའ་འགྲོ་སེར༔ ནུབ་རུ་པདྨ་མཁའ་འགྲོ་དམར༔ བྱང་དུ་ཀརྨ་མཁའ་འགྲོ་ལྗང༔ ཀུན་ཀྱང་ཞལ་གཅིག་ཕྱག་གཉིས་པ༔ གཡས་པས་ཅང་ཏེའུ་སྙན་ཐད་དཀྲོལ༔ གཡོན་པས་གྲི་གུག་དཀུ་ལ་བརྟེན༔ དར་དཔྱངས་རིན་ཆེན་རུས་རྒྱན་སྤྲས༔ བཞེངས་པའི་སྟབས་ཀྱིས་པད་ཟླར་བཞུགས༔ འཁོར་དུ་འབུམ་ཕྲག་མཁའ་འགྲོས་བསྐོར༔ ཡེ་ཤེས་འཇའ་འོད་ཀློང་དུ་བསྒོམ༔ དེ་ལྟར་གསལ་བའི་གནས་གསུམ་ལས༔ འོད་འཕྲོས་དབྱིངས་བཞུགས་རྒྱལ་བ་རྣམས༔ རིག་འཛིན་བླ་མའི་རྣམ་པར་རུ༔ སྤྱན་དྲངས་གཉིས་མེད་རོ་གཅིག་གྱུར༔ དེ་ནས་སྤྱན་འདྲེན་བཞུགས་གསོལ་ནི༔ ཧཱུྃ་ཧྲཱིཿ བདེ་ཆེན་པདྨ་འོད་ཀྱི་ཞིང༔ ལྷུན་གྲུབ་དག་པའི་གནས་ཡས་ནས༔ རིག་འཛིན་པདྨ་ཐོད་ཕྲེང་རྩལ༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཕྱིར༔ བྱིན་གྱིས་བརླབ་ཕྱིར་གཤེགས་སུ་གསོལ༔ ཡོངས་གྲུབ་གདན་གསུམ་དཀྱིལ་འཁོར་འདིར༔ མི་གཡོ་བརྟན་པར་བཞུགས་སུ་གསོལ༔ བཛྲ་ས་མ་ཡ་ཛ་ཛ་སྟྭྃ༔ ཏིཥྛ་ལྷན༔ ན་མོ་ན་མ་ཧོཿ དེ་ནས་མཆོད་པ་ནི༔ ༣༥༦༽ཨོཾ་ཨཱཿཧཱུྃ༔ ཀ་དག་གདངས་ལས་ཤར་བ་ཡི༔ སྣང་སྲིད་མཆོད་པའི་ཕྱག་རྒྱར་སྤྲུལ༔ རིག་འཛིན་དཀྱིལ་འཁོར་དགྱེས་པའི་རྫས༔ མཆོད་སྤྲིན་རབ་འབྱམས་ཞིང་ཀུན་ཁྱབ༔

ཡེ་ཤེས་བདུད་རྩི་བླ་ན་མེད༔ དགྱེས་བཞེས་མཆོག་གི་དངོས་གྲུབ་སྩོལ༔ ཨོཾ་བཛྲ་ཨརྒྷཾསོགས༔ ཤཔྡ་རཱུ་པ་སོགས༔ སྤརྴེ་མ་ཧཱ་སརྦ་པཉྩ་ཨ་མྲྀ་ཏ་བ་ལིཾ་ཏ་རཀྟ་སརྦ་ཏ་ན་ག་ཎ་པཱུ་ཛ་ལ་ཁཱ་ཧི༔ དེ་ནས་བསྟོད་པ་ནི༔ ཧཱུྃ༔ སྐུ་ནི་མི་འགྱུར་ཀུན་ཏུ་བཟང་པོའི་སྐུ༔ གསུང་དབྱངས་འགགས་མེད་མཉམ་ཉིད་རིག་པའི་གསུང༔ ཐུགས་མཆོག་མི་གཡོ་སྨྲ་བསམ་བྲལ་བའི་ཐུགས༔ རྫོགས་པའི་སངས་རྒྱས་ཐོད་ཕྲེང་རྩལ་ལ་བསྟོད༔ དབྱིངས་དང་ཡེ་ཤེས་གཉིས་མེད་བདེ་བའི་གར༔ ལས་བཞིའི་ཕྱག་རྒྱར་སྐུར་བཞེངས་དགའ་སྟེར་མ༔ རིགས་བཞིའི་འབུམ་ཕྲག་མཁའ་འགྲོའི་ཚོགས་དང་བཅས༔ དཀྱིལ་འཁོར་ཡོངས་རྫོགས་ལྷ་ལ་ཕྱག་འཚལ་བསྟོད༔ ཨོཾ་བཛྲ་སཏྭ་ས་མ་ཡ་སོགས་ཚང་བར་བརྗོད༔ དེ་ནས་འཛབ་དམིགས་ནི༔ ཧཱུྃ༔ རང་ཉིད་རིགས་འདུས་བླ་མ་ཡི༔ ཐུགས་ཀར་དྭངས་མའི་འོད་ཐིག་ཀློང༔ གསེར་གྱི་རྡོ་རྗེ་རྩེ་ལྔ་པའི༔ ལྟེ་བར་ཉི་ཟླའི་གྭའུའི་སྦུབས༔ ཐུགས་སྲོག་ཧཱུྃ་ཡིག་དཀར་དམར་ལ༔ རྩ་བའི་སྔགས་ཀྱིས་གཡས་སུ་བསྐོར༔ དེ་ལས་འོད་ ༣༥༧༽འཕྲོས་རྒྱལ་ཀུན་མཆོད༔ དབང་བྱིན་དངོས་གྲུབ་མ་ལུས་བསྡུས༔ སྲོག་གི་སྙིང་པོར་རོ་གཅིག་བསྟིམས༔ མར་འཕྲོས་འགྲོ་བའི་ལས་ཉོན་སྦྱངས༔ འབྱུང་ལྔའི་དྭངས་བཅུད་ཚེ་བསོད་ནམས༔ འོད་ཀྱི་རྣམ་པར་རང་ལ་བསྡུས༔ སྣང་གྲགས་རིག་པ་ཆོས་ཉིད་ངང༔ མ་ཡེངས་མི་བསྒོམ་གཟེར་གྱིས་ནི༔ དཀྱིལ་འཁོར་གསུམ་ལྡན་ངང་ནས་བཟླ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་ཧྲཱིཿམ་ཧ་རི་ནི་ས་སརྦ་སིདྡྷི་ཕ་ལ་ཧཱུྃ༔ དེ་ལྟར་མི་ཚིག་མ་འདྲེས་པར༔ སྲོག་སྡོམ་གཟེར་བཞིའི་གནད་ལྡན་པས༔ བྱེ་བ་གཅིག་བཟླས་བསྙེན་པ་དང༔ སྒྲུབ་དང་ལས་སྦྱོར་དམིགས་པས་དབྱེ༔ དམིགས་པའི་བསྒྱུར་ཁ་གནད་ལྡན་ན༔ རིམ་གཉིས་དངོས་གྲུབ་མི་འགྱང་ཐོབ༔ ཚེ་འདིར་ཕྱག་རྒྱའི་རིག་འཛིན་བརྙེས༔ ས་མ་ཡ༔ རྗེས་རིམ་ཚོགས་མཆོད་རིམ་པ་ནི༔ རྣལ་འབྱོར་ཉམས་ཆགས་སྦྱང་བའི་ཐབས༔ བསོད་ནམས་ནང་ནས་ཚོགས་འཁོར་ཟབ༔ རིག་འཛིན་མཁའ་འགྲོ་འདུ་བ་དང༔

ཚོགས་རྫོགས་ཉམས་རྟོགས་འཕེལ་བའི་ཐབས༔ ག་ཎ་ཙཀྲའི་འཁོར་ལོར་བརྩོན་༔ བཟའ་བཅའ་ལ་སོགས་ཅི་འབྱོར་དང༔ མཱཾ་ས་ཛ་གད་དཔའ་བོའི་རྫས༔ བཀོད་ལེགས་ཡིད་འོང་ལེགས་བཤམས་ནས༔ དང་པོ་བྱིན་གྱིས་རླབ་པ་ནི༔ ཧཱུྃ༔ སྣང་བ་སྣོད་ཀྱི་ཀ་པཱ་ལར༔ སྲིད་པའི་དཔལ་ཡོན་ཚོགས་སུ་བཤམས༔ ཀུན་བཟང་མཆོད་སྤྲིན་བླ་ན་མེད༔ རྒྱལ་ཀུན་དགྱེས་པའི་ ༣༥༨༽རྫས་སུ་གྱུར༔ རཾ་ཡཾ་ཁཾ༔ ཨོཾ་ཨཱཿཧཱུྃ༔ ཧ་ཧོ་ཧྲཱིཿ ལན་གསུམ་གྱིས་བརླབས༔ དེ་ནས་སྤྱན་འདྲེན་ཚོགས་འབུལ་ནི༔ ཧཱུྃ་ཧྲཱིཿ རང་སྣང་དག་པ་དཔལ་རིའི་ཞིང༔ བདེ་ཆེན་འགྱུར་མེད་གཞལ་ཡས་ནས༔ རིག་འཛིན་པདྨ་ཐོད་ཕྲེང་རྩལ༔ འཁོར་དུ་མཁའ་འགྲོ་མང་པོས་བསྐོར༔ བརྒྱུད་གསུམ་རིག་འཛིན་བླ་མ་དང༔ རྒྱ་བོད་པཎ་གྲུབ་རྒྱ་མཚོའི་ཚོགས༔ གནས་གསུམ་མཁའ་འགྲོ་དམ་ཅན་བཅས༔ འདོད་ཡོན་ཚོགས་ལ་སྤྱན་འདྲེན་གཤེགས༔ དགྱེས་པའི་གདན་ལ་བཞུགས་སུ་གསོལ༔ ཕྱི་ནང་གསང་བའི་ཚོགས་མཆོད་འབུལ༔ བདག་ཅག་ཚོགས་གཉིས་རྫོགས་ཕྱིར་བཞེས༔ མ་ཧཱ་སརྦ་ག་ཎ་ཙཀྲ་པཱུ་ཛ་ལ་ཁཱ་ཧི༔ དེ་ནས་བསྐང་བཤགས་ནི༔ ཨོཾ་ཨཱཿཧཱུྃ༔ ཆོས་ཉིད་སྒྱུ་འཕྲུལ་རོལ་པ་ལས༔ སྣོད་བཅུད་འདོད་ཡོན་ཕྱི་ཡི་ཚོགས༔ འབྱོར་ཚོགས་ལོངས་སྤྱོད་ནང་གི་ཚོགས༔ བདེ་སྟོང་མཉམ་སྦྱོར་གསང་བའི་ཚོགས༔ ལྷུན་གྲུབ་རང་བྱུང་མཆོད་པའི་རྫས༔ ཡེ་ཤེས་བདུད་རྩི་བླ་ན་མེད༔ དགོངས་བརྡ་སྙན་བརྒྱུད་བླ་མ་དང༔ ཡི་དམ་རྒྱུད་སྡེ་བཞི་དྲུག་ལྷ༔ གནས་ཡུལ་དཔའ་བོ་མཁའ་འགྲོ་དང༔ དཀྱིལ་འཁོར་གཙོ་མཆོག་ཐོད་ཕྲེང་རྩལ༔ རིགས་བཞི་མཁའ་འགྲོ་དམ་ཅན་སོགས༔ དཀྱིལ་འཁོར་ལྷ་ཚོགས་རྣམས་ལ་འབུལ༔ ཐུགས་དམ་བསྐང་ལ་ཉམས་ཆགས་ ༣༥༩༽བཤགས༔ ལྟ་བ་མཐའ་བྲལ་ཀློང་དུ་བསྐང༔ སྒོམ་པ་ཟང་ཐལ་ཆེན་པོར་བསྐང༔ སྤྱོད་པ་བླང་དོར་བྲལ་བར་བསྐང༔ འབྲས་བུ་ཡེ་གྲོལ་ཆེན་པོར་བསྐང༔ གཉིས་སྣང་ཆོས་ཉིད་ཀློང་དུ་བསྐང༔ འཁོར་བ་མྱང་འདས་ཆེན་པོར་བསྐང༔ བསྐངས་གྱུར་དབང་དང་དངོས་གྲུབ་སྩོལ༔ སྡོམ་གསུམ་བསྲུང་མཚམས་ལས་འདས་པ༔

འདོད་ཡོན་ལོངས་སྤྱོད་ཚོགས་ཀྱིས་བཤགས༔ མི་སྒྲིབ་ཚངས་པར་མཛད་དུ་གསོལ༔ ཨོཾ་ས་མ་ཡ༔ ཨཱཿས་མ་ཡ༔ ཧཱུྃ་ས་མ་ཡ༔ ག་ཎ་ཙཀྲ་སཏྭ་ས་མ་ཡ༴སོགས༔ ཨཱཿ དེ་ནས་བསྒྲལ་བསྟབ་ནི༔ ཧྲཱིཿ མ་རིག་བདག་རྟོག་རཱུ་ཏྲ་བགེགས༔ ཡེ་ཤེས་རོལ་པའི་མཚོན་གྱིས་བསྒྲལ༔ དཀྱིལ་འཁོར་ལྷ་ཡི་ཞལ་དུ་བསྟབས༔ འཁྲུལ་མེད་ཀ་དག་དབྱིངས་སུ་སངས༔ རུ་ཏྲ་མཱ་ར་ཡ་ཕཊ༔ ཁ་རཾ་ཁཱ་ཧི༔ དེ་ནས་ཚོགས་ལ་རོལ་དང་ལྷག་མ་ནི༔ ཧོཿ བླ་མེད་གསང་བའི་དམ་ཚིག་རྫས༔ ཚིམས་པ་དྲུག་ལྡན་ངང་དུ་རོལ༔ ཨ་ལ་ལ་ཧོཿ ཕེཾ༔ དཔལ་གྱི་བཀའ་ཉན་ལྷག་སྡུད་རྣམས༔ འདོད་ཡོན་ཚོགས་ཀྱི་ལྷག་མ་བཞེས༔ ཕྲིན་ལས་སྒྲུབས་ཤིག་ས་མ་ཡ༔ མ་བྷྱོ་ཛ་སརྦ་བ་ལིཾ་ཏ་ཁཱ་ ༣༦༠༽ཧི༔ དེ་ནས་ཆད་མདོ་བསྟན་སྐྱོང་ནི༔ ཧཱུྃ་བྷྱོཿ དུས་གསུམ་རྒྱལ་བའི་སྤྱན་སྔ་རུ༔ ཁས་བླངས་དམ་བཅས་དྲེགས་པའི་སྡེ༔ ཆོས་སྐྱོང་ཕོ་རྒྱུད་མོ་རྒྱུད་དང༔ བརྟན་མ་ཡ་མ་སྐྱོང་མའི་ཚོགས༔ འདིར་གཤེགས་མཐུན་པའི་མཆོད་གཏེར་བཞེས༔ ཟབ་གསང་བསྟན་དང་བསྟན་འཛིན་སྐྱོངས༔ རབ་འབྱམས་ཕྲིན་ལས་ཡོངས་འགྲུབ་མཛོད༔ དམ་ལ་མ་འདའ་ས་མ་ཡ༔ དེ་ནས་བྲོ་མནན་ནི༔ ཧཱུྃ༔ མ་རིག་དུག་གསུམ་འཁྲུལ་པའི་འདྲེ༔ ཡེ་ཤེས་རོལ་པའི་ཕྱག་རྒྱས་བཀུག༔ སྐུ་གསུམ་རི་རབ་འབར་བས་མནན༔ ནམ་ཡང་ལྡང་མེད་བྲོ་རྒྱས་བཏབ༔ སྟྭཾ་བྷ་ཡ་ནན༔ མཆོད་བསྟོད་བྱ་ཞིང་དངོས་གྲུབ་ནི༔ ཧོཿ རིག་འཛིན་བླ་མའི་དཀྱིལ་འཁོར་གྱི༔ གསང་གསུམ་རྡོ་རྗེའི་ཀློང་མཛོད་ནས༔ སྐུ་གསུང་ཐུགས་ཀྱི་དབང་དངོས་གྲུབ༔ བདག་གི་སྒོ་གསུམ་སྣོད་དུ་བསྐྱིལ༔ བུམ་གསང་ཤེས་རབ་བཞི་པའི་དབང༔ འཕོ་སྨིན་གྲོལ་ཐོབ་དངོས་གྲུབ་སྩོལ༔ རྩ་སྔགས་མཐར༔ ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ དེ་ནས་བཤགས་པ་ནི༔ ཧོཿ དཀྱིལ་འཁོར་ལྷ་ཚོགས་སྤྱན་སྔ་རུ༔ འབྱོར་ཚོགས་ཡོ་བྱད་ཆུང་བ་དང༔ སྒོ་གསུམ་བག་མེད་འཁྲུལ་དབང་གིས༔ ལྷ་སྔགས་ཏིང་འཛིན་གཡེལ་བ་ ༣༦༡༽བཤགས༔ བཛྲ་ས་མ་ཡ་ཤུདྡྷེ་ཨཱཿ ཨོཾ་བཛྲ་སཏྭ་ས་མ་ཡ་སོགས༔ ཨཱཿ དེ་ནས་བསྡུ་ལྡང་བསྔོ་སྨོན་ནི༔

ཧོཿ ཐབས་ཀྱིས་བསྐྱེད་པའི་དཀྱིལ་འཁོར་ལྷ༔ ཆོས་ཉིད་སྤྲོས་བྲལ་དབྱིངས་སུ་ཨཱཿ རྗེས་ཐོབ་སྒྱུ་མའི་ལྷ་རུ་ཤར༔ བཛྲ་ཀཱ་ཝཱ་ཙི་ཧཱུྃ༔ དགེ་ཚོགས་འགྲོ་བ་ཡོངས་ལ་བསྔོ༔ ཀུན་ཀྱང་གདོད་མའི་ས་ཐོབ་ཤོག༔ དེ་ནས་བཀྲ་ཤིས་ནི༔ ཧཱུྃ༔ རིག་འཛིན་བརྒྱུད་པའི་བྱིན་རླབས་དང༔ སྐུ་གསུམ་མཁའ་འགྲོའི་བདེན་སྟོབས་ཀྱིས༔ བདག་ཅག་སྒྲུབ་མཆོག་འཁོར་བཅས་ལ༔ དཔལ་ཡོན་ཕུན་ཚོགས་བཀྲ་ཤིས་ཤོག༔ དེ་ལྟར་ཚུལ་བཞིན་ཉམས་བླངས་ན༔ བསྐྱེད་རྫོགས་རྣམ་གྲངས་མང་མི་དགོས༔ འདི་ཉིད་གཅིག་སྡུས་དངོས་གྲུབ་ཐོབ༔ ཚེ་འདིར་རྐྱེན་ཞི་བསམ་པ་འགྲུབ༔ ཕྱི་མ་བདེ་ཆེན་པདྨ་འོད༔ རང་སྣང་དག་པའི་ཞིང་ཁམས་སུ༔ གྲོལ་འགྱུར་ཐེ་ཚོམ་མེད་པར་ངེས༔ བཀའ་སྲུང་དྲེགས་པ་རྣམ་གསུམ་གྱིས༔ ཐུབ་པར་སྲུངས་ཤིག་ས་མ་ཡ༔ སྐལ་ལྡན་བུ་དང་འཕྲད་པར་ཤོག༔ ལོག་ལྟ་ཅན་ལ་འདི་མ་འཕྲད༔ བཀའ་འདིའི་བསྟན་དང་བསྟན་འཛིན་སྐྱོངས༔ ཉམས་པའི་ཤ་ཁྲག་སྲོག་དབུགས་རོལ༔ གསང་བ་སྐུ་གསུང་ཐུགས་ཀྱི་རྒྱ༔ ས་མ་ཡ༔ བརྡ་ཐིམ༔ ༔ ཅེས་པ་འདི་ཡང་གུ་རུ་ཡབ་ཡུམ་ལ་སྙིང་ནས་མོས་པ་ཐོབ་དད་དམ་དཔལ་གྱིས་ཕྱུག་པ་གསང་ཆེན་གདམས་པའི་དཔལ་ཕུན་སུམ་ཚོགས་པ་རྣམས་ ༣༦༢༽ཀྱི་སྐལ་བ་དང་ལྡན་པ་གང་དེས་ལྷ་རེག་སྲིད་དུ་རིང་བ་དང་དྲི་ལྡན་བདུག་སྤོས་མངར་གསུམ་གྱི་ཟས་སྣ་རེག་བྱ་བཟང་གོས་བཅས་ནན་ཆེར་བསྐུལ་ངོར། དབྱི་ཤོད་གདན་པ་ཆེན་པོའི་ཉེ་ཆར་སྤོམ་གནས་རྡོ་རྗེ་རྫོང་གི་ཡང་དབེན་ཨོ་རྒྱན་གསང་ཕུག་གི་དབེན་ཕྲོད་ནས་དབྱིངས་སྣང་མཁའ་འགྲོའི་བརྡ་རིས་ལས་སུ་ཁ་བཛྲ་གྱིས་ཉམས་ཆོས་ཡིག་རིས་སུ་བྲིས་པའོ།། བཀྲ་ཤིས།།