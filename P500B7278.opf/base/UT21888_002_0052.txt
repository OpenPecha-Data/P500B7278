༥༡༣༽ ཆོས་ཉིད་མཁའ་འགྲོའི་གསང་མཛོད་ལས༔ མཁའ་སྤྱོད་ཞིང་བགྲོད་སྨོན་ལམ་བྱང་ཆུབ་ལམ་བཟང་ཐར་པའི་སྒོ་འབྱེད་ཟབ་མོ་བཞུགས་སོ༔ ཨེ་མ་ཧོཿ རང་སྣང་རྣམ་དག་ཡོངས་གྲུབ་འོག་མིན་ཞིང༔ པདྨ་རཱ་གའི་ས་གཞི་ཁོད་སྙོམས་བརྡལ༔ རིན་ཆེན་སྣ་ཚོགས་གཅལ་བཀྲམས་ཡིད་འོང་གནས༔ མེ་ཏོག་ལྗོན་པ་རབ་རྒྱས་མཚོ་དཀྱིལ་དྭངས༔ བྱ་རིགས་སྣ་ཚོགས་སྐད་སྙན་ཆོས་སྒྲ་སྒྲོག༔ འཇའ་ཚོན་སྣ་ལྔའི་འོད་ཀྱིས་བར་སྣང་གང༔ ལྷ་དང་ལྷ་མོའི་ཚོགས་ཀྱང་སྤྲིན་ལྟར་གཏིབསཿ རོལ་མོའི་སྒྲ་དང་མཆོད་སྤྲིན་དཔག་མེད་ཀྱིས༔ ཞིང་ཁམས་ཀུན་དང་སྣང་བའི་ཡུལ་རྣམས་ཁྱབ༔ ཞིང་དེའི་དབུས་སུ་རིན་ཆེན་ལྔ་ལས་གྲུབ༔ ཕོ་བྲང་ཆེན་པོ་ཚད་དང་མཚན་ཉིད་རྫོགས༔ ལྷུན་གྲུབ་གཞལ་ཡས་ཁང་པ་བཀོད་རེ་ལེགས༔ རང་བྱུང་གཞལ་ཡས་ཁང་གི་དབུས་སུ་ནི༔ ཆོས་འབྱུང་དམར་པོ་ཉིས་བརྩེགས་གདན་གྱིས་དབུས༔ པད་ཉི་དུས་མཚན་ཕོ་མོའི་རོ་ཡི་སྟེང༔ རྒྱལ་ཡུམ་རྡོ་རྗེ་བཙུན་མོ་མཁའ་སྤྱོད་མ༔ དམར་གསལ་ཞལ་གཅིག་སྤྱན་གསུམ་དབྱིངས་སུ་གཟིགས༔ དབུ་སྐྲ་གྱེན་འཁྱིལ་ཁྲོ་མོའི་ཆས་ཀུན་རྫོགས༔ ཕྱག་གཉིས་གཡས་པས་ ༥༡༤༽གྲི་གུག་མཐུར་འཕྱར་འཛིན༔ གཡོན་པས་བྷན་ཐོད་ཁྲག་བཀང་རྡུབ་ཚུལ་གྱིས༔ ཕྲག་གཡོན་སྟེང་ནས་ཞལ་གྱི་ཕྱོགས་སུ་འཛིན༔ མཆན་གཡོན་བཅུ་གསུམ་ཆས་ལྡན་ཁ་ཊྭཱཾ་འཛིན༔ ཡེ་ཤེས་ལྔ་ལྡན་མེ་རི་འཁྱིལ་ཀློང་དུ༔ ཞབས་གཉིས་གཡས་བརྐྱང་གཡོན་བསྐུམ་གར་གྱིས་རོལ༔ ནུ་འབུར་པདྨ་རྒྱས་དང་སྒེག་པའི་མདངས༔ མཐོང་བས་བཅུ་དྲུག་དགའ་བའི་བཞིན་ངོམས་ཤིང༔ མཚན་དག་དཔེ་བྱད་རབ་རྫོགས་རྣམ་དག་ཅིང༔ འཁོར་དང་དབྱིངས་སྤྱོད་ཌཱ་ཀི་མང་པོས་བསྐོར༔ རྒྱལ་བ་རྡོ་རྗེ་འཆང་དང་གཉིས་ལྡན་གྱི༔ སངས་རྒྱས་བྱང་སེམས་གྲུབ་བརྙེས་རིག་འཛིན་དང༔ བདེ་མཆོག་འཁོར་ལོར་རྒྱུད་སྡེའི་དཀྱིལ་འཁོར་ལྷ༔ དཔའ་བོ་མཁའ་འགྲོ་དམ་ཅན་སྲུང་མའི་ཚོགས༔ མ་འདྲེས་ཆ་ལུགས་རྣམ་འགྱུར་དུ་མའི་སྐུ༔ མཁྱེན་བརྩེའི་རང་བཞིན་ཡེ་ཤེས་སྒྱུ་མའི་གར༔

འགྲོ་བ་ཀུན་ལ་ཐུགས་རྗེས་དགོངས་ཏེ་བཞུགས༔ རྡོ་རྗེ་བཙུན་མོ་མཆོག་ལ་གསོལ་བ་འདེབས༔ ཚེ་འདི་འཕོས་ཚེ་ཌཱ་ཀིའི་ཞལ་མཐོང་ཤོག༔ བདག་སོགས་སྒོ་གསུམ་དག་པས་ཕྱག་འཚལ་ལོ༔ སྣང་སྲིད་སྣོད་བཅུད་འདོད་ཡོན་མཆོད་པ་འབུལ༔ སྡོམ་བསླབ་དམ་ཚིག་ཉམས་པ་མཐོལ་ལོ་བཤགས༔ རྣམ་དག་དགེ་ཚོགས་བསྒྲུབས་ལ་རྗེས་ ༥༡༥༽ཡི་རངས༔ ཟབ་རྒྱས་ཆོས་ཀྱི་འཁོར་ལོར་བསྐོར་དུ་གསོལ༔ མྱ་ངན་མི་འདའ་བཞུགས་པར་གསོལ་བ་འདེབས༔ དགེ་ཚོགས་འགྲོ་བ་སེམས་ཅན་ཡོངས་ལ་བསྔོ༔ མདོར་ན་བདག་ནི་ཚེ་འཕོས་གྱུར་མ་ཐག༔ རྣལ་འབྱོར་དབང་མོའི་ཐུགས་རྗེའི་ལྕགས་ཀྱུ་ཡིས༔ བཟུང་སྟེ་མཁའ་སྤྱོད་དག་པའི་གནས་སུ་ཁྲིད༔ དཔའ་བོ་མཁའ་འགྲོའི་ཚོགས་ཀྱིས་མདུན་བསུས་ཏེ༔ རང་སྣང་དག་པའི་ཞིང་དེར་སྐྱེ་བར་ཤོག༔ སྐྱེས་ནས་ཐེག་ཆེན་ཆོས་ལ་ལོངས་སྤྱོད་ནས༔ གང་འདུལ་སྤྲུལ་པས་འགྲོ་ཀུན་འདྲེན་ནུས་ཤོག༔ ཆོས་ཉིད་དོན་དམ་རྣམཔར་བདག་པ་དང༔ ཆོས་ཅན་ཀུན་རྫོབ་བསླུ་མེད་བདེན་པ་དང༔ མཁའ་སྤྱོད་དབང་མོའི་ཐུགས་རྗེ་ནུས་པའི་མཐུ༔ བདག་གི་རྣམ་དཀར་དགེ་བའི་འབྲས་བུ་ཡིས༔ སྨོན་ལམ་བཏབ་པ་ཚེ་འདིར་འགྲུབ་པར་ཤོག༔ ས་མ་ཡ༔ དེ་ལྟར་སྙིང་ནས་སྨོན་ལམ་བཏབ་གྱུར་ན༔ ཚེ་འདིར་བར་ཆད་ཀུན་སེལ་བསམ་པ་འགྲུབ༔ ཕྱི་མ་མཁའ་སྤྱོད་དག་པའི་ཞིང་ཁམས་སུ༔ རྗེ་བཙུན་རྡོ་རྗེ་རྣལ་འབྱོར་ཞབས་དྲུང་དུ༔ སྐྱེས་ནས་ཡོན་ཏན་ཡོངས་རྫོགས་དོན་གཉིས་འགྲུབ༔ ཐེ་ཚོམ་མེད་དོ་བཛྲ་ས་མ་ཡ༔ རྒྱ་རྒྱ་རྒྱ༔ གུ་ཧྱ༔ བརྡ་ཐིམ༔ ༔ ཞེས་པ་འདི་ཡང་དགེ་བཙུན་དམ་པ་ ༥༡༦༽པདྨ་བདེ་གསལ་གྱིས་ཡང་ཡང་བསྐུལ་ངོར་མདོ་མེད་འཆོལ་མོ་བདེ་སྐྱོང་དབང་མོས་མཁའ་འགྲོའི་གསང་མཛོད་ལས་དག་པར་བྲིས་པའོ།། དབྱིངས་ཡུམ་རྡོ་རྗེ་ཕག་མོའི་སྒྱུ་འཕྲུལ་གར༔ འགྲོ་ལ་རྫེས་ཆགས་བདེ་བའི་རྡོ་རྗེ་རྩལ༔ མི་འགྱུར་སྐུ་ཚེ་ཞབས་པད་རབ་བརྟན་ནས༔ ཟུང་འཇུག་འབྲལ་མེད་མཛད་པ་མཐར་ཕྱིན་ཤོག༔ ཅེས་པའང་བླ་མ་པདྨ་བདེ་གསལ་གྱིས་བསྐུལ་ངོར། སུ་ཁ་བཛྲ་གྱིས་བརྫུན་རིས་སོ།།

དགེའོ།། 