༢༦༣༽ ཆོས་ཉིད་མཁའ་འགྲོའི་གསང་མཛོད་ལས༔ འཕགས་པའི་ཞལ་སྒྲུབ་དངོས་གྲུབ་སྙེ་མ་བཞུགས༔ ༢༦༤༽ 

ན་མོ་ལོ་ཀི་ཤྭ་ར་ཡེ༔ དུས་གསུམ་རྒྱལ་བའི་ཕྲིན་ལས་དཔལ༔ སྙིང་རྗེའི་རང་གཟུགས་པད་དཀར་འཆང༔ འགྲོ་འདུལ་འཕགས་པ་སྒྲུབ་པའི་ཐབས༔ དངོས་གྲུབ་སྙེ་མ་འདི་རུ་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ ངེས་འབྱུང་བློ་དང་བྱང་སེམས་ཀྱི༔ དད་པའི་ནོར་དང་ལྡན་པའི་ངང༔ སྐྱབས་སུ་འགྲོ་དང་སེམས་བསྐྱེད་ནི༔ ན་མོ༔ བདག་དང་མཐའ་ཡས་སེམས་ཅན་རྣམས༔ བྱང་ཆུབ་སྙིང་པོར་མཆིས་ཀྱི་བར༔ འཕགས་པའི་ཚོགས་ལ་སྐྱབས་སུ་མཆི༔ ཡང་དག་ལམ་བསྒོམ་སེམས་བསྐྱེད་དོ༔ ཞེས་ལན་གསུམ་གྱིས་བློ་རྒྱ་བསྐྱེད༔ དེ་ནས་དངོས་གཞི་བསྒོམ་པ་ནི༔ ཨཱཿ བདག་ཉིད་ཐ་མལ་གནས་པའི་སྤྱི་བོ་རུ༔ ཐབས་ཤེས་པདྨ་ཉི་ཟླའི་གདན་སྟེང་དུ༔ ཧྲཱིཿཡིག་དཀར་གསལ་ཡོངས་སུ་གྱུར་པ་ལས༔ རྩ་བའི་བླ་མ་ཡེ་ཤེས་སྒྱུ་མའི་སྐུ༔ འཕགས་པ་འཇིག་རྟེན་གསུམ་མགོན་ལོངས་སྤྱོད་རྫོགས༔ བཅུ་གཅིག་དབུ་ལ་རྫོགས་པའི་སངས་རྒྱས་བརྒྱན༔ ཕྱག་སྟོང་འཁོར་ལོས་བསྒྱུར་བའི་རྒྱལ་པོ་སྟོང༔ སྤྱན་སྟོང་བསྐལ་པ་བཟང་པོའི་སངས་རྒྱས་སྟོང༔ ཞབས་བཞིས་སྐྱེ་བ་རྣམ་བཞིའི་སྒོ་འཕར་གནོན༔ ཞི་འཛུམ་མདངས་ལྡན་མཚན་དཔེའི་ལང་ཚོས་མཛེས༔ ལོངས་སྤྱོད་རྒྱན་རྫོགས་བཞེངས་པའི་སྟབས་ཀྱིས་བཞུགས༔ ༢༦༥༽ མཁྱེན་བརྩེ་ནུས་པའི་མངའ་བདག་ཁྱེད་དྲན་གྱིས༔ མི་མངོན་དབྱིངས་ནས་ཐུགས་རྗེའི་སྤྱན་གྱིས་གཟིགས༔ རིགས་དང་དཀྱིལ་འཁོར་ཀུན་གྱི་བདག་པོར་བཞུགས༔ གསོལ་བ་འདེབས་སོ་བླ་མ་སྤྱན་རས་གཟིགས༔ ཐུགས་རྗེས་ཟུངས་ཤིག་འགྲོ་བའི་མགོན་པོ་མཆོག༔ བྱིན་གྱིས་རློབས་ཤིག་དཀྱིལ་འཁོར་ཡོངས་ཀྱི་རྗེ༔ བདག་གི་ལུས་ངག་ཡིད་ཀྱིས་གུས་ཕྱག་འཚལ༔ ཕྱི་ནང་གསང་བའི་མཆོད་སྤྲིན་རྒྱ་མཚོས་མཆོད༔ སོ་བྱང་སྔགས་ཀྱི་བསླབ་སྡོམ་ཉམས་པ་བཤགས༔ རྣམ་དཀར་དགེ་ཚོགས་ཀུན་ལ་རྗེས་ཡི་རངས༔ གང་འདུལ་ཐེག་གསུམ་ཆོས་འཁོར་བསྐོར་བར་བསྐུལ༔ རྒྱལ་ཀུན་མྱ་ངན་མི་འདའ་བཞུགས་པར་གསོལ༔ དགེ་རྣམས་འགྲོ་ཀུན་སངས་རྒྱས་ཐོབ་ཕྱིར་བསྔོ༔ གདོད་མའི་གཞི་ལ་འོད་སྐུར་གྲོལ་བར་ཤོག༔

ཀྱེ་ཀྱེ་བླ་མ་རིན་པོ་ཆེ༔ བདག་རྒྱུད་བྱིན་གྱིས་བརླབ་ཏུ་གསོལ༔ འཁོར་བར་ཞེན་པ་ལོག་པ་དང༔ ཡང་དག་ལམ་ལ་རབ་བརྩོན་ནས༔ ཚེ་འདིར་འཆི་བར་མི་ལྟོས་པར༔ འཇའ་ལུས་སྒྱུ་མའི་སྐུར་སྨིན་ནས༔ འཕགས་པ་ཁྱེད་དང་དབྱེར་མེད་དུ༔ ཡང་དག་རྫོགས་སངས་རྒྱས་གྱུར་ཅིག༔ ཨོཾ་མ་ཎི་པདྨེ་ཧཱུྃ༔ ༢༦༦༽ ཅི་མང་བཟླས་མཐར་དབང་ལེན་ནི༔ རིགས་བདག་བླ་མའི་གནས་བཞིའི་འཁོར་ལོ་ནས༔ བྱིན་རླབས་འོད་ཟེར་དཀར་དམར་མཐིང་སེར་འཕྲོས༔ བདག་གི་གནས་བཞིར་ཐིམ་པས་སྒྲིབ་བཞི་དག༔ དབང་བཞི་ཐོབ་ཅིང་སྐུ་བཞིའི་གོ་འཕང་ཐོབ༔ དོན་གཉིས་ལྷུན་གྲུབ་དཔལ་དང་ལྡན་པར་གྱུར༔ ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ སླར་ཡང་བླ་མ་འོད་ཞུ་རང་ལ་ཐིམ༔ མཐའ་བྲལ་རྫོགས་པ་ཆེན་པོའི་ཀློང་དུ་ཨཱཿ ཅེས་བརྗོད་སྤྲོས་བྲལ་དེ་བཞིན་ཉིད་ཀྱི་ངང་དུ་མཉམ་པར་བཞག་གོ༔ དེ་ཡིས་འཕགས་པའི་དགོངས་བརྒྱུད་བྱིན་རླབས་འཕོས༔ རང་གཞན་དོན་གཉིས་འགྲུབ་པར་གདོན་པའི་ཟ༔ ཟབ་བོ་གཉེར་རོ་བཀའ་སྲུང་དམ་ཅན་ཚོགས༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ སྐལ་མེད་རྣམས་ལ་སྐུ་གསུང་ཐུགས་ཀྱི་རྒྱཿ ས་མ་ཡ༔ ༔ ཅེས་པ་འདི་ཡང་ཤཱཀྱའི་དགེ་བཙུན་དམ་པ་བདེ་འབྱུང་གིས་ནན་ཆེར་བསྐུལ་ངོ་མི་ལྡོག་ཙམ་དུ་བདེ་བའི་རྡོ་རྗེས་ཉམས་ཆོས་ཡིག་རིས་སུ་བྲིས་པ་དགེའོ།།