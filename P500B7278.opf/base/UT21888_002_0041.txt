༤༡༡༽ ༄༅། མྱུར་ལམ་ཐོད་རྒལ་གྱི་ཟིན་བྲིས་དོན་གསལ་སྙིང་གི་མེ་ལོང་བཞུགས་སོ།། ༤༡༢༽ན་མོ་གུ་རུ་བྷྱཿ རྒྱལ་ཀུན་སྤྱི་གཟུགས་སྐྱབས་མགོན་ཆོས་ཀྱི་རྗེ། །འཁོར་ལོའི་མགོན་པོ་པདྨ་ལས་འབྲེལ་ལ། །སྒོ་གསུམ་མི་ཕྱེད་དད་པས་གུས་ཕྱག་འཚལ། །བྱང་ཆུབ་བར་དུ་རིགས་ཀྱི་བདག་པོར་བཞུགས། །གང་གི་ཐུགས་གསང་ནམ་མཁའི་ཀློང་མཛོད་ལས། །གདུལ་བྱའི་ཁམས་དབང་དང་མཐུན་ཆོས་ཆར་འབེབས། ཁྱད་པར་མྱུར་ལམ་ཟབ་མོ་ཐོད་སྒལ་གྱི། །དོན་བསྡུས་ཞལ་རྒྱུན་ཅུང་ཞིག་འདི་རུ་བཀོད། །སྙིང་མིག་སྲོག་དང་མཚུངས་པའི་རྡོ་རྗེའི་སྤུན། །ལས་ལྡན་སྐྱེས་བུ་རྣམས་ཀྱི་ཐུགས་དམ་མཛོད། །མི་རིང་ཚེ་འདིར་གདོད་མའི་སར་གཤེགས་ངེས། དེ་ ༤༡༣༽ལ་འདིར་འོད་གསལ་ཐོད་རྒལ་གྱི་བསྡུས་དོན་ཅུང་ཟད་བརྗོད་ན། ཐོག་མར་སྒོ་ཡུལ་རླུང་རིག་གི་གནད་ལ་བརྟེན་ནས་བླ་མས་བསྩལ་བའི་མན་ངག་གི་གདམས་པ་ཐམས་ཅད་ལེ་ལོ་དང་གཡེང་བ་མེད་པར་ཉམས་སུ་བླངས་ཏེ་རང་བྱན་ཆུད་པར་བྱས་མཐར། སྣང་བ་བཞིའི་འཆར་ཚུལ་རྣམས་རིམ་བཞིན་འབྱུང་བ་ཡིན་གསུངས། དང་པོ་ཆོས་ཉིད་མངོན་སུམ་གྱི་སྣང་བ་ནི། དབྱིངས་ཀྱི་ཀློང་དུ་ཐིག་ལེ་རྣམས་ཁ་དོག་རྫོགས་པ་ནས་བཟུང་ཐིག་ལེ་སུམ་འབྲེལ་ཚུན་ཆད་ཡིན་གསུངས། ལུ་གུ་བརྒྱུད་གསེར་སྐུད་ལྟ་བུར་འགུལ་འཕྲིག་གི་རྣམ་པ་ཅན་ལན་རེ་ ༤༡༤༽མངོན་ཞིང་ལན་རེ་མི་མངོན་པ་ལྟ་བུར་འཆར་ཏེ། དེ་ཉིད་ནི་རིག་པ་ཡེ་ཤེས་ཀྱི་གདངས་དངོས་ཡིན་པས་ཆུའི་སྒྲོན་མའི་ལམ་ནས་སྣང་ཡུལ་དུ་ཆོས་ཉིད་རྒྱུན་མི་ཆད་པར་འཆར་བ་ཡིན་ནོ། གོང་འཕེལ་གྱིས་དུས་སྣང་ཉམས་ལ་དབྱིངས་དང་ཐིག་ལེའི་ཁ་དོག་ཐམས་ཅད་སྔར་བས་ཇེ་གསལ་དུ་སོང་ཞིང༌། འོད་སྣང་གྱེན་འགྲེང་དང༌། རྩིབས་ཤར་ལ་སོགས་པ་སྣ་ཚོགས་འཆར་བ་དང༌། ཤེས་ཉམས་ཀྱང་བདེ་གསལ་མི་རྟོག་པའི་ཏིང་ངེ་འཛིན་ལ་བརྟན་པ་ཐོབ་པ་ལ་སོགས་འབྱུང་བ་ཡིན་ནོ། གོང་འཕེལ་ན་འོད་སྣང་དང་ཏིང་ངེ་འཛིན་གོང་དུ་འཕེལ་དགོས་པ་ཡིན་གསུངས༌།

ཚད་ཕེབས་ཀྱི་དུས་རིམ་གྱིས་བསྒོམ་མཐར་སྣང་ཉམས་ལ་ཐིག་ལེའི་ཀློང་དུ་ཡི་གེ་དང་ཕྱག་མཚན་དང་སྐུ་ལ་སོགས་པ་འཆར་ཞིང་གཞིར་གནས་ཀྱི་རིག་པ་རང་ཐོག་ཏུ་ཕེབས་པས་བརྩོན་འགྲུས་བྱ་མི་དགོས་པར་ཐོད་རྒལ་གྱི་རིག་པ་ཉམས་སུ་ལེན་པས་ཚད་དུ་ཕྱིན་ནས་དགོངས་པ་ཟད་པ་ལ་ཐུག་པ་ཡིན་གསུངས། ཆོས་ཉིད་ཟད་པའི་སྐབས་སུ་ཕྱིའི་ཉམས་སྣང་གི་འཕེལ་ཁ་ཟད། ནང་སྒྱུ་ལུས་ཀྱི་ཆོས་ཟད། གསང་བ་རྟོག་ཚོགས་འཕྲོ་འདུའི་སེམས་ཟད་ནས་སྣང་དང་མི་སྣང་གི་ ༤༡༥༽འཛིན་པའི་བློ་ཟད་དེ། འོད་ཀྱི་ནང་ནས་ལག་སོར་ཙམ་སྣང་བ་ལས་འཁོར་འདས་ཀྱི་འདུ་ཤེས་བྲལ་ནས་འབྱུང་བ་སོགས་ཀྱི་དགྲས་མི་ཚུགས་པ་འབྱུང་ཞིང༌། ཐུགས་རྗེའི་ཡེ་ཤེས་ཀྱི་མཛད་པ་རྒྱུན་མི་ཆད་པར་སྣང་བ་ཡིན་ནོ་གསུངས། དེ་ནས་མི་འགུལ་བ་གསུམ་གྱི་གནད་ལ་བརྟེན་ནས་ལུས་བཞུགས་སྟངས་དང་མ་བྲལ་བས་རྩ་རླུང་རང་སོར་གནས་ཤིང་འཕྲོ་འདུའི་རྟོག་པ་ཐམས་ཅད་རང་འགགས་ལ་འགྲོ་བ་དང༌། མིག་གཟིགས་སྟངས་ལ་གནས་པས་ཆོས་ཉིད་མངོན་སུམ་ཡུལ་ལ་གསལ་བས་ཡིད་དཔྱོད་ཚིག་གི་སྒྲོ་འདོགས་དང་བྲལ་བ་རིག་པ་དབྱིངས་ཐོག་ལས་མི་འགུལ་བས་ཆོས་ཉིད་རང་ངོར་གནས་ཤིང་དབྱིངས་དང་ཡེ་ཤེས་དབྱེར་མེད་དུ་འདྲེས་ཏེ་གདོད་མ་གཞིའི་དབྱིངས་སུ་གནས་པའི་དགོས་པ་ཡོད་གསུངས། དེ་ནས་སྡོད་པ་གསུམ་གྱིས་ཚད་བཟུང་བ་ནི། ཕྱིའི་སྣང་བ་སྡོད་པས་རྐྱེན་ངན་གྲོགས་སུ་འཆར་བ་དང༌། ནང་སྒྱུ་ལུས་སྡོད་པས་འཁྲུལ་པའི་བྱ་བ་དང་བྲལ། བར་རླུང་སེམས་སྡོད་པས་རྣམ་རྟོག་འདུ་འཕྲོའི་རྒྱུན་ཆད་པ་ཡིན་ནོ། དེ་ནས་ཐོབ་པ་གསུམ་ནི། ཕྱི་སྣང་བ་ལ་དབང་ཐོབ་པས་སྣང་ཡུལ་ཞིང་ཁམས་སུ་གྲོལ། ནང་སྒྱུ་ལུས་ལ་དབང་ཐོབ་པས་སྒྱུ་ ༤༡༦༽ལུས་འོད་གསལ་དུ་གྲོལ། གསང་བ་རླུང་སེམས་ལ་དབང་ཐོབ་པས་འཁྲུལ་པའི་རྟོག་པ་རང་འགགས་ལ་སོང་ནས་གང་སྣང་ཐམས་ཅད་ཆོས་ཉིད་མཉམ་དུ་གྲོལ་བ་ཡིན་ནོ་གསུངས། དེ་ནས་གདིང་བཞི་ཞེས་པ་ནི། དཀོན་མཆོག་གིས་ཡོན་ཏན་ཐོས་ཀྱང་རང་རིག་ལས་སངས་རྒྱས་ལོགས་ན་མེད་པར་ཐག་ཆོད་པ་ཡིན་པས་སངས་རྒྱས་གཞན་ཚོལ་གྱི་ཡོན་ཏན་ཐོབ་ཏུ་རེ་བ་དང་མ་ཐོབ་ཀྱི་དོགས་པ་མེད་པའི་གདིང་རྙེད་པ་ནི་ཡར་གྱི་གདིང་གཉིས་དང༌།

རིགས་དྲུག་གི་སྡུག་བསྔལ་ཚེ་ཚད་ལ་སོགས་པ་ཐོས་ཀྱང་རྣམ་པར་རྟོག་པ་ཆོས་ཉིད་དུ་གྲོལ་བས་འཁོར་བར་འཆིང་བྱེད་ཀྱི་རྒྱུ་མེད་པས་མར་འཁོར་བར་ལྟུང་གི་དོགས་པ་དང་མི་ལྟུང་གི་རེ་བ་མེད་པའི་གདིང་རྙེད་པ་ནི་མར་གྱི་གདིང་གཉིས་བརྗོད་པ་ཡིན་ནོ། ཡང་སྣང་བ་བཞིའི་འཕེལ་ཚད་རྫོགས་པའི་རྟགས་སྒོ་གསུམ་ལ་འཆར་ཚུལ་ནི། ཆོས་ཉིད་མངོན་སུམ་གྱི་སྐབས། ལུས་རུས་སྦལ་འཁར་གཞོང་དུ་གནས་པ་ལྟ་བུ་དང༌། སེམས་མཁའ་འགྲོ་རྙི་ལ་ཟིན་པ་ལྟར་རྣམ་པར་རྟོག་པ་འཕྲོ་བའི་རྣམ་པར་སྣང་ཡང་གཞི་ལས་མ་གཡོས་པར་གནས་པའོ། གོང་འཕེལ་གྱི་དུས་ལུས་སྐྱེས་བུ་ནད་ཀྱིས་གདུང་བ་ལྟར་སྤྲོས་པ་མེད་ ༤༡༧༽ཅིང༌། ངག་སྨྱོན་པ་འུར་ལང་བ་ལྟར་གང་ཤར་ཟང་ཐལ་རྗེན་ནེ་བ་དང༌། སེམས་དུག་ནད་ཀྱིས་ཐེབས་པ་བཞིན་རྟོག་པའི་འཕྲོད་འདུ་ཆད་པ་ཡིན་ནོ། ཚད་ཕེབས་དུས་སུ་ལུས་གླང་པོ་ཆེ་འདམ་དུ་བྱིང་བ་ལྟར་རི་བྲག་ལ་སོགས་པར་སྐད་ཅིག་གིས་ཐོགས་མེད་དུ་འགྲོ་ཞིང༌། ངག་གྲུལ་བུམ་གྱི་ཕྲུ་གུ་ལྟར་སྙན་ཅིང་ཅི་སྨྲས་གཞན་ལ་ཕན་ཅིང་དད་པ་དང་མོས་གུས་སོགས་ཀྱི་རྒྱུ་བྱེད་པ་ཡིན་ནོ། སེམས་སྙིང་ལ་མདའ་ཕོག་པ་ལྟར་དྲན་བསམ་འཕྲོ་འདུའི་རྟོག་པའི་རྒྱུན་ཆད་པ་ཡིན་ནོ། ཆོས་ཉིད་ཟད་པའི་དུས་ལུས་དུར་དྲོད་ཀྱི་མི་རོ་ལྟར་པསར་བཞག་དགག་སྒྲུབ་ཀྱི་འཁྲུལ་པའི་ཡུལ་མེད་ཅིང༌། ངག་བྲག་ཆ་ལྟ་བུ་གཞན་གྱིས་ཅི་སྨྲས་རྗེས་སུ་ཟློས་པ་དང༌། སེམས་རིམས་ནད་བྱང་བའི་སྐྱེས་བུ་ལྟར་རྟོག་ཚོགས་དབྱིངས་སུ་དག་ནས་རིག་པ་རང་གསལ་ཆེན་པོར་གནས་པ་ཡིན་ནོ་གསུངས། དེ་ལྟར་སྣང་བ་བཞིའི་འཆར་ཚུལ་སྔ་མ་རྣམས་ནི་སྣང་ཉམས་དང་ཤེས་ཉམས་ཀྱི་ཤར་ཚུལ་མདོར་བསྡུས་པ་དང༌། ཕྱི་མ་ནི་བུམ་གསང་ཤེར་དབང་གི་ནུས་པ་ཐོབ་པས་སྒོ་གསུམ་གྱི་རྟགས་ཚད་རྫོགས་ཚུལ་ཡིན་ནོ། དེ་ལྟར་བརྩོན་འགྲུས་ ༤༡༨༽དྲག་པོའི་སྒོ་ནས་ཉམས་སུ་བླངས་ན་མཐར་གདིང་བཞིའི་གྲོལ་ཚད་ཐོབ་ནས་ཀ་དག་ཆོས་ཀྱི་སྐུ་མངོན་སུམ་དུ་ཐོབ་པ་ཡིན་ནོ།

མདོར་ན་ཁྲེགས་ཆོད་ཐོད་རྒལ་གང་གི་སྐབས་སུ་ཚིག་རྩ་མདོར་དྲིལ་ན། ལྟ་བས་ཐག་བཅད། སྒོམ་པས་ངང་བསྐྱང༌། སྤྱོད་པས་ལ་དོར། རིག་པ་ཁྱབ་གདལ་དུ་འཇོག ཤེས་པ་བཟོ་མེད་དུ་སྐྱོང༌། དྲན་རྟོག་ཐམས་ཅད་མཁའ་ལ་སྦྲུལ་མདུད་བོར་བ་ལྟར་རང་གྲོལ་དུ་བཞག་པས་སྐྱེ་མེད་ཀྱི་ཉམས་ཆུ་བོ་ཆེན་པོའི་རྒྱུན་ལྟར་རྒྱུན་ཆད་མེད་པར་ངང་གིས་འབྱུང་བ་ཡིན་ནོ་གསུངས། ཐོད་རྒལ་སྣང་བའི་འོད་གསལ་དང༌། ཁྲེགས་ཆོད་སྟོང་པའི་འོད་གསལ་ཡིན་པས་བཞག་ཐབས་གནད་ཀྱི་མན་ངག་དོན་གཅིག་པར་གོ་དགོས་སོ། དེ་ལྟར་སྣང་བ་བཞིའི་འཆར་ཚུལ་སོགས་དང༌། མཐའ་རྟེན་གྱི་མན་ངག་མི་འགུལ་བ་གསུམ། སྡོད་པ་གསུམ། ཐོབ་པ་གསུམ། གདིང་བཞིའི་གྲོལ་ཚད་བསྟན་པ་སོགས་ཀྱི་དོན་ཁོང་དུ་ཆུད་པར་བྱས་ཏེ་མཐར་ཕྱིན་པ་རྣམས་ནི་བརྩོན་འགྲུས་རབ་སྟེ། ཚེ་འདིར་གདོད་མའི་ཀ་དག་ཆེན་པོའི་དབྱིངས་སུ་གྲོལ་ནས་གཞོན་ནུ་བུམ་པའི་སྐུ་བརྙེས་པ་ཞེས་བརྗོད་པ་ཡིན་ནོ་གསུངས་སོ། དེ་ནས་འབྲིང་ ༤༡༩༽བར་དོར་གྲོལ་བ་ལ། བར་དོ་ཞེས་པའི་དོན་ནི། དག་དང་མ་དག་པའི་ཆོས་སོ་ཅོག་ཐམས་ཅད་དབྱིངས་ཀ་དག་ལས་ཤར་བ་ཡིན་པས། དེའི་འཆར་གཞི་དབྱིངས་སུ་མ་རྫོགས་ཀྱི་བར་སེམས་ས་བོན་དང་བཅས་པ་ལ་བར་དོ་ཞེས་བརྗོད་པ་དང༌། དེ་ལ་དབྱེ་ན་མངལ་ནས་སྐྱེ་བ་གྲུབ་ནས་འཆི་བའི་ནད་ཀྱིས་བཏབ་པ་ཚུན་ཆད་ལ་རང་བཞིན་གྱི་བར་དོའམ་སྐྱེ་གནས་བར་དོ་བརྗོད་པའོ། དེ་ནས་ཐིམ་རིམ་ལ་སོགས་པ་རྫོགས་མཐར་ནང་དབུགས་ཆད་པ་ཚུན་ཆད་ལ་འཆི་ཁའི་བར་དོའོ། ནང་དབུགས་ཆད་ནས་འོད་གསལ་གྱི་སྣང་བ་ཤར་བ་དང༌། ལྷུན་གྲུབ་ཀྱི་སྣང་བ་ཐིམ་པ་ཚུན་ཆད་ཆོས་ཉིད་བར་དོའོ། ལྷུན་གྲུབ་ཀྱི་སྣང་བ་ཐིམ་ནས་ཕྱི་མའི་ལུས་ཀྱི་སྐྱེ་སྲིད་བཟུང་བ་ཚུན་ཆད་སྲིད་པ་བར་དོ་ཞེས་བརྗོད་པ་ཡིན་གསུངས། ཡག་དེ་དག་ལ་སོ་སོའི་ལམ་ཁྱེར་གྱི་གདམས་པ་དཔེ་དོན་གཉིས་ཀྱིས་བསྟན་པ་ལ། སྐྱེ་གནས་བར་དོར་སྒྲོ་འདོགས་ཆོད་པ་ཐི་བྱ་ཚང་དུ་འཇུག་པ་ལྟ་བུའི་དོན་ནི།

མཚན་ཉིད་དང་ལྡན་པའི་བླ་མ་དམ་པ་ལ་སྒོ་གསུམ་ཟོལ་མེད་པར་བསྟེན་ནས། དཔེ་བསྟན་པའི་གདམས་པའི་གནད་རྣམས་ཐོས་བསམ་སྒོམ་གསུམ་གྱིས་སྒྲོ་འདོགས་ ༤༢༠༽བཅད་ནས་གནས་ལུགས་དང་ཡིན་ལུགས་ཐམས་ཅད་ཕྱིན་ཅི་མ་ལོག་པར་ཉམས་སུ་བླངས་ཏེ་མན་ངག་ཟབ་མོ་ལ་བརྟེན་ནས་ཡང་དག་པའི་འབྲས་བུ་མངོན་དུ་གྱུར་པ་དེ་ཡིན་ནོ། འཆི་ཁའི་བར་དོར་གསལ་གདབ་པ་སྒེག་མོའི་མེ་ལོང་ལྟ་བུའི་དོན་ནི། རང་གིས་སྔར་བསྒོམས་པའི་གདམས་པ་རྣམས་བློ་ངོར་གསལ་བཏབ་ནས་མིག་འོད་སྣང་ལ་བལྟ་ཞིང་རིག་པ་བླ་མའི་ཐུགས་དང་དབྱེར་མེད་དུ་སྟོང་གསལ་འདུས་མ་བྱས་པའི་དབྱིངས་སུ་མཉམ་པར་བདག་པའི་ཚེ་ན། ད་ལྟའི་འོད་གསལ་སྐྱེལ་མ་ལྟ་བུ་དང༌། བར་དོའི་འོད་གསལ་བསུ་མ་ལྟ་བུ་གཉིས་དཔེར་ན་ཚེས་བཅོ་ལྔའི་ཉི་མ་ནུབ་པ་དང༌། ཟླ་བ་ཤར་བ་དུས་མཉམ་པ་ལྟར་འོད་གསལ་མ་པང་བུ་འཇུག་གི་གདམས་པས་གདོད་མའི་གཞིའི་དབྱིངས་སུ་གྲོལ་བ་ཡིན་ནོ། དེའི་སྐབས་སུ་རང་གིས་དེ་ལྟར་གསལ་འདེབས་ལོང་མ་བྱུང་ན་རྩ་བའི་བླ་མའམ། མིན་ཀྱང་མཆེད་གྲོགས་དམ་ཚིག་དང་ལྡན་པས་འོད་གསལ་གྱི་གདམས་པ་ངོ་སྤྲོད་བྱས་པས་ཀྱང་གྲོལ་བའི་སར་ཁྱད་པར་མེད་དོ། གསུངས། དེ་ནས་ཆོས་ཉིད་བར་དོར་མ་པང་བུ་འཇུག་པ་ལྟ་བུའི་དོན་ནི། རང་གིས་སྔར་བསྒོམས་ཀྱི་གདམས་ངག་ཐམས་ཅད་ཉམས་འོག་ཏུ་ཆུད་པར་བྱས་ཏེ། བར་དོ་འོད་གསལ་ ༤༢༡༽གྱི་སྣང་བ་རྒྱ་ཆེ་ལ་གྲངས་མང་བ་འཇིགས་སྐྲག་གི་སྣང་བ་ཇི་ལྟར་ཤར་ཡང༌། ཐམས་ཅད་རང་སྣང་ཡེ་ཤེས་ཀྱི་རོལ་པ་རུ་ངོ་ཤེས་པར་བྱས་ཏེ། ཐིམ་ལུགས་ལྔ་ནི། དང་པོ་རྣམ་ཤེས་ནམ་མཁའ་ལ་ཐིམ་པའི་ཚེ་རླུང་སེམས་གཞིར་ཐིམ། ལུས་བེམ་པོར་སོང་བའི་སྟོབས་ཀྱིས་རིག་པ་སྙིང་ནང་ནས་སྐར་མདའ་ཆད་པ་ལྟར་འོད་རྩ་ལ་ལམ་བྱས་ཏེ་ཆུའི་སྒྲོན་མའི་སྒོར་ཐོན་དུས་རྡོ་རྗེ་སེམས་དཔའི་གསང་ལམ་མམ་མིག་གི་ཐུགས་རྗེའི་རྒྱུན་མི་ཆད་པའི་འོད་ཟེར་ཞེས་ནམ་མཁའི་དཀྱིལ་དུ་འོད་ལྔའི་ཐིག་ལེ་གསལ་བ་མར་མེ་ལྟ་བུ་ཞིག་ཤར་བར་སྣང་ངོ༌།

དེ་ལ་ཤེས་པ་གཏད་ནས་རང་སྣང་དུ་ངོ་ཤེས་ཙམ་གྱིས་གྲོལ་བ་ཐོབ་པ་ཡིན་ནོ། དེ་ངོས་མ་ཟིན་ཚེ་ནམ་མཁའ་འོད་གསལ་ལ་ཐིམ་པ་ཞེས་དུས་མ་འགྱུར་བར་སྣང་བ་འགྱུར་ནས་སྔར་གྱི་འོད་ཐིག་དེ་ལས་འོད་ཟེར་ཁ་དོག་སྣ་ལྔས་ནམ་མཁའི་ཁམས་ཐམས་ཅད་ཁྱབ་པར་འཆར་རོ། དེ་རང་སྣང་དུ་ངོ་ཤེས་པས་གྲོལ་བ་ཡིན་ནོ་གསུངས་སོ། དེ་ཀ་ངོས་མ་ཟིན་ཚེ་འོད་གསལ་ཟུང་འཇུག་ལ་ཐིམ་པ་ཞེས་སྣང་བ་ཐམས་ཅད་འོད་ཀྱི་སྐུ་རྐྱང་དང་རིགས་ལྔའི་ཚོམ་བུ་ ༤༢༢༽གྲངས་མེད་པར་ཤར་ཞིང༌། རང་གི་ལུས་ཀྱང་འོད་ཀྱི་རང་བཞིན་དང༌། སྣང་ཡུལ་ཐམས་ཅད་ཟ་འོག་ཁ་ཕྱེས་པ་ལྟར་ཁྲ་ཆེམ་ཆེམ་འཆར་རོ། དེ་སྐབས་སུ་རིག་པ་འོད་ལ་འཇུག་པ་དང༌། འོད་རིག་པར་འཇུག་པ་གཉིས་ཡོད་དོ། དེས་གདམས་ངག་གི་གནད་དོན་དྲན་པར་བྱ་བ་ནི། དང་པོ་རིག་པ་འོད་ལ་འཇུག་པ་ནི། རང་གི་སྙིང་ག་ནས་འོད་ཀྱི་ཟེར་ཐག་རིགས་ལྔའི་ཚོམ་བུ་དང་སྐུ་ཤར་བ་རྣམས་ཀྱི་ཐུགས་ཀར་འབྲེལ་བར་སྣང་ནས་རང་བཞིན་གྱི་བསམ་གཏན་ལ་ཞག་ལྔར་གནས་པ་ཡིན་ནོ། ཚོམ་བུ་དེ་དག་ཤར་བ་དུས་གཅིག་ཡིན་ཀྱང༌། ངེས་པ་རྙེད་པ་ཞག་རེ་རེ་བཞིན་རྣམ་སྣང་ནས་དོན་གྲུབ་ཀྱི་བར་དུ་རིམ་བཞིན་ཚོམ་བུའི་དཀྱིལ་འཁོར་ཤར་བ་ཡིན་ནོ། དེ་དུས་རིགས་གང་ངོ་ཤེས་པའི་ཐོག་ཏུ་བཞག་པས་དེའི་ངང་དུ་གྲོལ་བ་ཐོབ་ནས་སྤྲུལ་པས་སེམས་ཅན་གྱི་དོན་མཛད་ཅིང་དབྱིངས་སུ་ཐིམ་པ་ཞེས་བརྗོད་དོ། དེ་ནས་འོད་རིག་པར་འཇུག་པ་ཞེས་ཚོམ་བུའི་ལྷ་ཚོགས་རྣམས་ཀྱི་ཐུགས་ཀ་ནས་འོད་ཀྱི་ཟེར་ཐག་རང་གི་སྙིང་གར་ཟུག་པ་དང༌། ཚོམ་བུ་རྣམས་ཀྱང་རང་ལ་འདུས་ཤིང་ཐིམ་པར་སྣང་ངོ༌། དེ་ཉིད་རང་སྣང་དུ་ངོ་ཤེས་ན་སྐད་ཅིག་ལྔ་ནས་གདོད་མའི་ནང་ ༤༢༣༽གསལ་དུ་གྲོལ་བ་ཡིན་ནོ་གསུངས། དེ་ནས་ཟུང་འཇུག་ཡེ་ཤེས་ལ་ཐིམ་པ་ནི། ཡེ་ཤེས་བཞི་སྦྱོར་གྱི་སྣང་ཆ་རྣམས་ཤར་བ་ཡིན་པས་དེ་ཀ་རང་སྣང་དུ་ངོ་ཤེས་པ་ཙམ་གྱིས་གྲོལ་བ་ཡིན་ནོ་གསུངས། ཡང་ཡེ་ཤེས་ལྷུན་གྲུབ་རིན་པོ་ཆེ་ལ་ཐིམ་པ་ཞེས་ཡེ་ཤེས་བཞིའི་སྣང་བ་ཐམས་ཅད་རང་ལ་ཐིམ་ནས་སྐད་ཅིག་གིས་སྟེང་འོག་ཐམས་ཅད་འོད་ཁྱིམ་ཟླུམ་པོའི་དབུས་སུ་འོད་མཐིང་ག་ནམ་མཁའ་སྤྲིན་བྲལ་ལྟ་བུའི་མཐར་འོད་ལྔའི་མུ་ཁྱུད་ཀྱིས་བསྐོར་བ་སྣང་ཡུལ་ཁྱབ་པར་ཤར་བ་དང༌།

ཡར་ཀ་དག་ཆོས་སྐུའི་ཞིང་དང་སྟོན་འཁོར། ཐད་དཀར་ལོངས་སྐུའི་ཞིང་དང་སྐུ། མར་འགྲོ་འདུལ་སྤྲུལ་སྐུའི་ཞིང་དང༌། སྒོ་གཉིས་ཤར་ལུགས་དྲུག་ལ་སོགས་པ་དེ་དག་རིམ་གྱིས་འཆར་རོ། དེ་དག་རིག་གདངས་ལྷུན་གྲུབ་ཀྱི་སྣང་ཆར་རྟོགས་ནས་དཔེར་ན་སྔར་འདྲིས་ཀྱི་མི་དང་འཕྲད་པ་བཞིན་རང་སྣང་ཡེ་ཤེས་ཀྱི་རོལ་པར་ཤེས་བས་གྲོལ་བ་ཡིན་ནོ་གསུངས། མདོར་ན་ཐིམ་ལུགས་ལྔ་པོ་ཁ་ཚང་དུ་འགྲོ་དགོས་པའི་ངེས་པ་མེད་དེ་གང་ཟག་རང་རང་གི་བརྩོན་འགྲུས་དང་དབང་པོའི་ཁྱད་པར་སོགས་ཀྱིས། རབ་རྣམས་ལུས་བོར་བ་དང་གྲོལ་བ་དུས་མཉམ། འབྲིང་རྣམས་ཟུང་འཇུག་དང་ཡེ་ཤེས་གང་ ༤༢༤༽རུང་དུ་གྲོལ་ཐ་མ་རྣམས་ལྷུན་གྲུབ་ཀྱི་སྣང་བར་གྲོལ་བ་ཡིན་ནོ་གསུངས། སྣང་བ་དེ་དག་འཆར་ཚུལ་ཀྱང་ལུས་བོར་བ་དང་གྲོལ་བ་དུས་མཉམ་ན་དེ་མན་ཆད་ཀྱི་སྣང་བ་དབྱིངས་སུ་ཐིམ་པ་ཡིན་པས་མི་འཆར། གཞན་རྣམས་ཀྱང་འོད་སྣང་འཆར་ཚུལ་གང་དུ་གྲོལ་བ་ཡན་ཆད་མི་འཆར་བ་ཡིན་ནོ། གྲོལ་བ་ཞེས་པ་ནི། སྐད་ཅིག་དང་པོར་འོད་གསལ་གྱི་སྣང་བ་གང་དང་གང་ཤར་ཡང་ཐམས་ཅད་རང་སྣང་དུ་ངོ་ཤེས་པ་དང༌། སྐད་ཅིག་གཉིས་པར་ངོ་ཤེས་ཐོག་ཏུ་ངང་ལ་གནས། གསུམ་པར་གནས་ཐོག་ཏུ་གྲོལ། བཞི་པར་མངོན་ཤེས་ཤར་ནས་རང་གྲོལ་བ་དང༌། སེམས་ཅན་གྱི་ཁམས་སུ་སྤྲུལ་པ་བྱེ་བ་འགྱེད། ལྔ་པར་ནང་གསལ་གཞོན་ནུ་བུམ་སྐུར་བཞུགས་ཚེ་ལྷུན་གྲུབ་ཀྱང་ཀ་དག་ལ་ཐིམ་པ་ཞེས་བརྗོད་པ་ཡིན་ནོ་གསུངས། སྲིད་པ་བར་དོར་ལས་ཀྱི་འཕྲོ་མཐུད་པ་ཡུར་བ་རྐང་ཆད་ལ་ཝ་འཛུགས་པ་ལྟ་བུ་ཞེས་པ་ནི་ཆོས་འདིར་བརྩོན་འགྲུས་ཐ་མ་རྣམས་སྤྲུལ་པར་དབུགས་འབྱིན་པ་ལ། ཡང་ཐ་རྣམས་ཀྱིས་གདམས་ངག་ཟབ་མོའི་ངོ་སྤྲོད་ཐོབ་ཀྱང་ལེ་ལོ་དང་གཞན་དབང་སོགས་ཀྱིས་བསྒོམ་ལོ་ ༤༢༥༽མེད་པ་རྣམས་ནི་སྐྱེ་བ་བརྒྱུད་ནས་གྲོལ་བ་དང༌། ཅུང་ཟད་བསྒོམས་ཀྱང་རིག་པ་ཇི་བཞིན་པར་གདིང་མ་ཐོབ་པའི་སྟོབས་ཀྱིས་འོད་གསལ་ལྷུན་གྲུབ་ཀྱི་སྣང་བ་ཐམས་ཅད་ཤར་བ་དང་ནུབ་པ་དུས་མཉམ་པས་ན།

ངོས་མ་ཟིན་ནས་འཁྲུལ་སྣང་འཇིགས་སྐྲག་གིས་རྣམ་པར་ཤར་བ་ཡིན་པས། དེའི་སྐབས་སྔར་གྱི་གདམས་པ་ཐོབ་པའི་གནད་རྣམས་གསལ་བར་བྱས་ཚེ། བློ་རབ་རྣམས་བླ་མ་དྲན་ནས་མོས་གུས་ཀྱིས་གསོལ་བ་བཏབ་པའི་ཚེ་གདམས་པའི་གནད་དྲན་ཏེ། འགྲུལ་སྣང་འཇིགས་སྐྲག་གི་སྣང་བ་ཐམས་ཅད་བདེན་མེད་སྒྱུ་མ་ལྟ་བུར་ཤེས་ནས་འོད་གསལ་གྱི་ངང་དུ་གྲོལ་བ་དང༌། དབང་འབྲིང་རྣམས་རང་གི་ཡི་དམ་གྱི་བསྐྱེད་རྫོགས་ལ་གནས་པས་གྲོལ་བ་དང༌། དབང་པོ་ཐ་མ་རྣམས་དག་པའི་ཞིང་ལ་འདུན་པ་གཏད་ནས་སེམས་སྤྲོས་བྲལ་གྱི་ངང་དུ་བཞག་པས་གྲོལ་བ་ཡིན། དེར་མ་གྲོལ་ན་ཕྱི་མའི་མངལ་སྒོ་ངན་པ་སྤངས་ནས་དག་པའི་སྐྱེ་སྲིད་ཀྱི་ལམ་དུ་འཇུག་པ་སོགས་བྱེད་དགོས་པ་ཡིན་ནོ་གསུངས། ཐ་མ་རང་བཞིན་སྤྲུལ་སྐུའི་ཞིང་དུ་གྲོལ་ཚུལ་ནི། མངོན་སུམ་གྱི་དོན་མཐོང་ཡང་བརྟན་པ་མ་ཐོབ་པས་བསྒོམ་པ་འཕྲོ་ཅན་དུ་ ༤༣༦༽ལུས་པའམ། བསྒོམ་ཤུགས་ཆུང་བས་ཏིང་འཛིན་གྱི་རྩལ་ཞན་པས་བར་དོའི་གྲོལ་ཚད་དག་མི་ལྡན་པ་རྣམས་ནི་ཆོས་ཉིད་ཀྱི་བར་དོ་ཤར་ཡང་ངོས་མ་ཟིན་པར་སྲིད་པ་བར་དོ་རྨི་ལམ་གྱི་འཁྲུལ་ངོ་ཙམ་ཤར་བ་ལ། ཆོས་ཉིད་བདེན་པའི་བྱིན་རླབས་དང་རིག་འཛིན་བླ་མའི་ཐུགས་རྗེས་བར་དོ་གང་དུ་ཕྱིན་པའི་རྫུ་འཕྲུལ་ཡོད་པའི་གནད་ཀྱིས་དག་པའི་ཞིང་དུ་ཁ་ཅིག་གིས་བེམ་རིག་བྲལ་མ་ཐག་སྐྱེ་བར་གསུངས། ཁ་ཅིག་གིས་ལྷུན་གྲུབ་ཀྱི་སྣང་བ་ནུབ་པ་དང་མཉམ་དུ་སྐྱེ་བར་གསུངས། ཁ་ཅིག་གིས་སྲིད་པ་བར་དོའི་ལམ་ལ་ཐོན་ཏེ་རྨི་ལམ་ལྟ་བུར་བར་དོའི་སྣང་བ་ཡད་ཡུད་ཞག་བདུན་ལ་སོགས་པར་གནས། དེ་དག་ནི་གོམས་ཤུགས་རབ་འབྲིང་ཐ་མའི་ཁྱད་པར་གྱིས་ཡིན་ནོ། དེ་ནས་རྨི་ལམ་སད་པའི་ཆ་ཙམ་ལ་མངོན་པར་དགའ་བ་ལ་སོགས་པ་དག་པའི་ཞིང་ཁམས་རྣམས་སུ་སྐྱེ་བ་བླངས་ནས་དེ་བཞིན་གཤེགས་པ་རྣམས་ཀྱི་ཞལ་མཇལ། གསུང་ཐོས། དབང་ཐོབ། ལུང་བསྟན། དབུགས་དབྱུང་བ་ལ་སོགས་པ་ཐོབ་པས། ཉོན་མོངས་པའི་འཆིང་བ་ཀུན་ལས་གྲོལ་ཞིང༌།

རང་སྣང་གདོད་མའི་ཞིང་དུ་སྐད་ཅིག་ལ་ ༤༢༧༽གྲོལ་བར་འགྱུར་བ་ཡིན་ནོ། དེ་ལྟ་བུའི་མྱུར་ལམ་འོད་གསལ་ཟབ་མོའི་དོན་རྣམས་ལེ་ལོ་དང་གཡེང་བ་མེད་པར་སྒོ་གསུམ་ཆིག་དྲིལ་དུ་ཉམས་སུ་བླངས་ན་རབ་ལོ་གསུམ། འབྲིང་ལྔ། ཐ་མས་ལོ་བདུན་ནས་གདོད་མའི་མགོན་པོ་ཀུན་ཏུ་བཟང་པོའི་གོ་འཕང་མངོན་དུ་འགྱུར་པ་ཡིན་ནོ། ཞེས་བཀའ་དྲིན་མཉམ་མེད་གཏེར་ཆེན་ཆོས་ཀྱི་རྒྱལ་པོས་གསུངས། དེ་ལྟར་ཡང་ཟབ་གསང་བ་སྙིང་པོ་ཡི། །དོན་བསྡུས་ཡང་གསང་མྱུར་ལམ་བགྲོད་པའི་ཚུལ། །གཏེར་ཆེན་བླ་མའི་ཞལ་གྱི་བདུད་རྩི་ལས། ཁོ་མོ་བདག་གི་གཅེས་ནོར་གདམས་པའི་བཅུད། །སྔོན་སྨོན་བསོད་ནམས་མཐུ་ལས་ཅུང་ཞིག་ཐོས། །ཟུར་ཙམ་བརྗོད་པ་སྲོག་ལས་ཕངས་ན་ཡང༌། །རྡོ་རྗེའི་མཆེད་པོ་མགོན་དེའི་ཐུགས་ཀྱི་སྲས། །སྙིང་མིག་སྲོག་དང་མཚུངས་པའི་སྤྲུལ་པའི་སྐུ། །སྣ་ཚོགས་རང་གྲོལ་རྩལ་གྱི་བཞེད་སྐོང་དང༌། །ཕྱི་རབས་ལམ་འདིར་བརྩོན་པའི་སྐྱེས་བུ་ཡི། །ཐུགས་དམ་གསོས་སུ་རང་བཟོས་མ་བསླད་པར། །ཞལ་རྒྱུན་གང་ཟིན་ཡི་གེའི་རིས་སུ་ནི། །སློབ་འབངས་ཡོངས་ཀྱི་ཐ་ཤལ་ཞལ་རྫུན་མཁན། །ཀུན་བཟང་ཆོས་ ༤༢༨༽ཉིད་དབང་མོས་བྲིས་པའོ། །ནོར་འཁྲུལ་གང་མཆིས་བླ་མའི་སྤྱན་སྔར་བཤགས། དགེ་བས་མ་གྱུར་འགྲོ་བ་མ་ལུས་པ། །ཀུན་བཟང་ཆོས་སྐུའི་རྒྱལ་ས་ཟིན་པར་ཤོག དགེའོ།།