༥༡༧༽

སྨོན་ལམ་དཔག་བསམ་རྒྱས་པ་ཡིད་བཞིན་དཔལ་སྟེར་བཞུགས༔ ཕྱོགས་བཅུའི་རྒྱལ་བ་སྲས་བཅས་ཐམས་ཅད་དང༔ བརྒྱུད་གསུམ་རིག་འཛིན་བླ་མ་རྩ་གསུམ་ལྷ༔ གནས་ཡུལ་དཔའ་བོ་མཁའ་འགྲོ་དམ་ཅན་དང༔ རིགས་བརྒྱའི་ཁྱབ་བདག་བླ་མ་དེ་མཁྱེན་ནོ༔ བདག་གི་སྨོན་ལམ་འགྲུབ་པའི་དབང་པོ་མཛོད༔ དེང་ནས་བཟུང་སྟེ་བྱང་ཆུབ་སྙིང་པོའི་བར༔ མཆོག་གསུམ་བླ་མ་རྣམས་དང་མི་འབྲལ་ཞིང༔ ཐུགས་རྒྱུད་དགོངས་པའི་ཡེ་ཤེས་ཡོན་ཏན་ཀུན༔ བདག་གི་རྒྱུད་ལ་འཕོ་ཞིང་སྨིན་གྲོལ་ཤོག༔ ཚུལ་ཁྲིམས་གསུམ་གྱིས་བྱང་ཆུབ་ལམ་ལ་གནས༔ ཤེས་རབ་གསུམ་གྱིས་བསླབ་པའི་གཞི་བཟུང་ནས༔ ཐེག་གསུམ་ཡང་དག་འབྲས་བུ་མཐར་ཕྱིན་ཏེ༔ བྱང་ཆུབ་སེམས་དཔའི་དགོངས་སྤྱོད་བགྱི་ནུས་ཤོག༔ སྐྱེ་ཞིང་སྐྱེ་བ་ཚེ་རབས་ཐམས་ཅད་དུ༔ དཔལ་ལྡན་བླ་མའི་ཕྲིན་ལས་དཔལ་གྱུར་ཏེ༔ གུ་རུ་ཡབ་ཡུམ་ཐུགས་བཞེད་འགྲུབ་པ་དང༔ ཟབ་གཏེར་ཆོས་ཀྱི་རྒྱལ་མཚན་འཛིན་ནུས་ཤོག༔ སྒྲུབ་ལ་བརྩོན་ཞིང་དམ་ཆོས་འཕེལ་བ་དང༔ སྡོམ་དང་བསླབ་པ་དམ་ཚིག་ལ་གནས་ཤིང༔ དག་སྣང་མོས་གུས་ཕྱོགས་མེད་འཆར་བ་ཡིས༔ སྣང་སྲིད་དག་མཉམ་ཆོས་སྐུར་རྟོགས་ ༥༡༨༽པར་ཤོག༔ བསྐྱེད་རྫོགས་མཐར་ཕྱིན་གྲུབ་འབྲས་མངོན་གྱུར་ནས༔ ལྟ་སྒོམ་སྤྱོད་འབྲས་གནས་ལུགས་གདིང་ཐོབ་སྟེ༔ ཉིན་མཚན་འོད་གསལ་ངང་ལས་མི་འདའ་བར༔ གཞོན་ནུ་བུམ་སྐུའི་གཏན་སྲིད་ཟིན་པར་ཤོག༔ མདོར་ན་བདག་གིས་བྱང་ཆུབ་བསྒྲུབ་པ་ལ༔ སྨོན་ལོག་བདུད་ཀྱིས་མི་མཐུན་བསམ་སྦྱོར་ལས༔ ཕྱི་ནང་རྒྱུ་རྐྱེན་བར་ཆད་འཚེ་བ་ཀུན༔ རྩ་གསུམ་སྲུང་མའི་མཐུ་ཡིས་ཞི་བ་དང༔ འགལ་རྐྱེན་ཀུན་ཞི་མཐུན་རྐྱེན་ལེགས་འགྲུབ་ནས༔ རང་གཞན་དོན་གཉིས་འབད་མེད་ལྷུན་གྲུབ་ཤོག༔ རིམ་གཉིས་ཟབ་མོའི་ལམ་ལ་བརྩོན་པ་དང༔ ལུས་དང་ལོངས་སྤྱོད་དངོས་པོ་ཅི་མཆིས་པ༔ མ་ལུས་འགྲོ་བའི་དོན་དུ་འགྱུར་བ་དང༔ བསྡུ་དངོས་བཞི་ཡིས་འཁོར་བ་སྟོངས་ནུས་ཤོག༔ བདག་ཉིད་མཐོང་དང་དྲན་ནམ་རེག་པ་དང༔ ཐ་ན་རླུང་རྫི་ཕོག་པ་ཙམ་གྱིས་ཀྱང༔

ཉོན་མོངས་ཀུན་ཞི་སྒོ་གསུམ་སྒྲིབ་དག་ནས༔ ངེས་འབྱུང་བྱང་སེམས་རྒྱུད་ལ་སྐྱེ་བར་ཤོག༔ བདག་དང་བདག་གི་འབྲེལ་ཐོགས་སེམས་ཅན་ཀུན༔ ཚེ་འདིའི་ལུས་བརྗེས་སྣང་བ་འགྱུར་མ་ཐག༔ རྣམ་དག་ཞིང་ཁམས་དཔལ་རིའི་ཕོ་བྲང་དུ༔ རིག་འཛིན་པད་འབྱུང་སྟོན་འཁོར་དབྱེར་མེད་དྲུང༔ འཁོར་གྱི་ ༥༡༩༽ཐོག་མར་བདག་སོགས་འགྱུར་བར་ཤོག༔ སླར་ཡང་གདུལ་བྱའི་མོས་ངོར་གང་འདུལ་གྱི༔ སྤྲུལ་པ་མང་པོ་བྱེ་བ་ཕྲག་བརྒྱ་ཡིས༔ ཁམས་གསུམ་འཁོར་བའི་རྒྱ་མཚོ་མ་སྟོངས་བར༔ འགྲོ་དོན་རླབས་ཆེན་གེགས་མེད་འབྱུང་ནུས་ཤོག༔ བདག་གི་སྨོན་ལམ་འདིས་མཚོན་དུས་གསུམ་དགེ༔ མཐའ་ཡས་འགྲོ་བ་སེམས་ཅན་དོན་དུ་བསྔོ༔ མ་ལུས་ཕྱམ་གཅིག་སངས་རྒྱས་པ་ཐོབ་ནས༔ རྒྱལ་བསྟན་ཉམས་མེད་རྒྱས་པའི་རྒྱུར་འགྱུར་ཤོགཿ དཀོན་མཆོག་རྩ་གསུམ་བདེན་པའི་བྱིན་རླབས་དང༔ བདེན་གཉིས་བསླུ་བ་མེད་པའི་རྟེན་འབྲེལ་མཐུས༔ བསམ་པའི་དོན་ལ་བར་ཆད་མི་འབྱུང་ཞིང༔ སྨོན་བཞིན་གེགས་མེད་ཡིད་བཞིན་འགྲུབ་གྱུར་ཅིག༔ ཅེས་སྨོན་ཚིག་ཉུང་བསྡུས་འདི་ཡང་རང་སློབ་དམ་པ་རྟོག་བྲལ་ནམ་བའི་རྣལ་འབྱོར་ཤེས་རབ་འོད་ཟེར་ལྷ་ལྡན་ལ་བྱོན་སྐབས་འདི་ལྟར་དགོས་ཞེས་ལྷ་རེག་དྲི་བྲལ་དང་རེག་བྱ་བཟང་གོས་དབང་མདོག་གི་སྐྱེས་བཅས་བཀའ་བསྐུལ་ཟབ་ཕྱིར་མ་ལྡོག་ཙམ་དུ་ཀུན་བཟང་བདེ་སྐྱོང་དབང་མོས་ཉམས་ཆོས་ཡིག་རིས་སུ་བྲིས་པའོ།། དགེའོ།། ༥༢༠༽