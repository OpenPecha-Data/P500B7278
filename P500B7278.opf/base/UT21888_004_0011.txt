༢༢༧༽དབྱིངས་དང་ཡེ་ཤེས་གཉིས་སུ་མེད་པའི་ལྷ། །བདེ་ཆེན་ཡེ་ཤེས་མཆོག་གི་རང་གཟུགས་གར། །རྣམ་ཀུན་མཆོག་ལྡན་དོན་གྱི་ཕག་མོ་ལ། །རྣམ་པ་ཀུན་ནས་དད་པས་ཕྱག་བགྱིའོ། །དེ་ལ་འདིར་ཡང་གསང་བླ་ན་མེད་པའི་དགོངས་དོན་མྱུར་ལམ་ཨ་ནུ་ཡོ་གའི་དམིགས་རིམ་བསྡུས་པ་ལྷན་སྐྱེས་ཡེ་ཤེས་མངོན་དུ་བྱེད་པའི་ཐབས་དང༌། རླུང་བཅུ་ལས་སུ་རུང་སྟེ་སྒྱུ་ལུས་སྟོང་རར་སྦྱོང་བ་ལ། ཐོག་མར་ལུས་གནད་རྡོ་རྗེའི་ཆོས་བདུན་ནམ་མིན་ཀྱང་སྒྱུ་ལུས་སྐུའི་གསལ་སྣང་མངོན་པ་ལ་གང་བདེར་འདུག་ཅིང༌། དེ་ནས་རང་ཉིད་སྐད་ཅིག་གིས་གསང་བ་ཡེ་ཤེས་ཀྱི་མཁའ་འགྲོ་མ་བདེ་ཆེན་རྒྱལ་མོའི་རྣམ་དག་ཇི་བཞིན་པར་གསལ་གདབ། དེའི་སྐུ་དབུས་སུ་རྩ་གསུམ་འཁོར་ལོ་ལྔ་དང་བཅས་པ་མཚན་ཉིད་དང་ལྡན་པར་བསྐྱེད་ཅིང༌། དབུ་མའི་ཡར་སྣེ་སྤྱི་བོ་བདེ་ཆེན་འཁོར་ལོའི་འོག་ཏུ་ཟླ་བ་ཉ་གང་བ་ཧཾ་ཡིག་གིས་མཚན་པ་དང༌། མར་སྣེ་ལྟེ་བར་ཉི་མ་ཉ་གང་བ་ཨ་ཤད་དམར་པོས་མཚན་པ་ཅན་དུ་གསལ་གདབ། དབུས་རྩ་གསུམ་ནི་དབུ་མ་མཐིང་ག་ཆོས་སྐུ། དེའི་གཡས་སུ་རོ་མ་དཀར་མོ་ ༢༢༨༽ལོངས་སྐུ། གཡོན་དུ་རྐྱང་མ་དམར་མོ་སྤྲུལ་སྐུ་སྟེ་སྐུ་གསུམ་གྱི་མཚོན་བྱེད་དང༌། སྤྱི་བོར་ཆོས་དབྱིངས་ཡེ་ཤེས་ཀྱི་མདངས་རྩ་འདབ་སྔོ་སྐྱ་སོ་གཉིས། མགྲིན་པར་སོར་རྟོགས་ཡེ་ཤེས་ཀྱི་མདངས་རྩ་འདབ་དམར་སྐྱ་བཅུ་དྲུག སྙིང་གར་མེ་ལོང་ཡེ་ཤེས་ཀྱི་མདངས་རྩ་འདབ་དཀར་ལ་དྭངས་པ་བརྒྱད། ལྟེ་བར་མཉམ་ཉིད་ཡེ་ཤེས་ཀྱི་མདངས་རྩ་འདབ་སེར་གསལ་སོ་གཉིས། གསང་གནས་སུ་བྱ་གྲུབ་ཡེ་ཤེས་ཀྱི་མདངས་རྩ་འདབ་ལྗང་ཁུ་དྲུག་ཅུ་རྩ་བཞི། དེ་དག་གི་མཚོན་དོན་ནི་མཚན་བཟང་སོ་གཉིས། དགའ་བ་བཅུ་དྲུག ཡེ་ཤེས་བརྒྱད། དཔེ་བྱད་བརྒྱད་ཅུ། སྟོང་ཉིད་བཅུ་དྲུག་སོགས་ཀྱི་མཚོན་བྱེད་དོ། རྩ་དེ་དག་འོད་རྩ་ཡེ་ཤེས་ཀྱི་རླུང་རང་བཞིན་གྱིས་རྒྱུ་བའི་རྣམ་པར་གསལ་གདབ་པར་བྱའོ། དེ་ལྟར་གསལ་བའི་སྤྱི་བོར་རིགས་བདག་པདྨ་སཾ་བྷ་ཝ་ཧེ་རུ་ཀ་པ་དཀར་གསལ་ཅང་ཏེའུ་བྷན་ཐོད་འཛིན་ཅིང་སྟག་ཤམ་རུས་པའི་རྒྱན་དྲུག་གིས་སྤྲས་པ་མཚན་དཔེ་འོད་ཟེར་གཟི་བརྗིད་འབར་བ་ཞིག་བསྒོམ།

༢༢༩༽དེའི་སྤྱི་བོར་ཆེ་མཆོག་ཡབ་ཡུམ་ལ་བུདྡྷ་ཧེ་རུ་ཀ་སོགས་ཁྲག་འཐུང་ཁྲོ་བོའི་ལྷ་ཚོགས། མགྲིན་པར་བརྒྱུད་གསུམ་གྱི་བླ་མ་རིག་འཛིན་ལྷ་ཚོགས། ཐུགས་ཀར་ཀུན་བཟང་ཡབ་ཡུམ་ལ་ཞི་བ་རྡོ་རྗེ་དབྱིངས་ཀྱི་ལྷ་ཚོགས་རྣམས་དང༌། ལྟེ་བར་སྐུ་གསུམ་ཡེ་ཤེས་ཀྱི་ཌཱ་ཀི་རྣམས་ལ་འཁོར་འབུམ་ཕྲག་བྱེ་བས་བསྐོར་བ། གསང་བར་ཕོ་རྒྱུད་མོ་རྒྱུད་བཀའ་སྲུང་གཏེར་བདག་རྒྱ་མཚོའི་ཚོགས་དང༌། གཞན་ཡང་གྲངས་ཅན་གྲངས་མེད་ཀྱི་རྩ་ཕྲན་ཐམས་ཅད་དཔའ་བོ་དང་དཔའ་མོའི་ཚོགས་ཀྱིས་གང་བར་བསམ། དེ་ནས་མ་དག་པའི་རླུང་རོ་ཕྱིར་བསལ་ནས་དག་པ་ཡེ་ཤེས་ཀྱི་རླུང་སྣ་བུག་གཉིས་ནས་དལ་བུས་རྡུབས་ཏེ་རོ་རྐྱང་གི་ལམ་ནས་བརྒྱུད་སྤྲུལ་པའི་འཁོར་ལོའི་འོག་ནས་གྱེན་ལ་འཐེན་ནས་སྟེང་རླུང་མནན། བར་རླུང་དགང་ཞིང་ཡེ་ཤེས་ཀྱི་རླུང་བུམ་ཅན་ཁ་སྦྱར་དུ་བཟུང༌། ཡེ་ཤེས་ཀྱི་རླུང་གི་མཐུས་བསྐུལ་ནས། ལྟེ་བའི་ཨ་ཤད་ངོ་བོ་དགའ་བའི་ཡེ་ཤེས། རྣམ་པ་མེ། རེག་བྱ་ཚ་བ། བྱེད་ལས་སྤྱི་བོའི་བ་བྱུང་བཞུ་བའི་ནུས་པ་ཅན་ཡེ་ཤེས་ཀྱི་མེ་ཉུག་ཉུག་ཏུ་འབར་བ། དབུ་མའི་ལམ་བརྒྱུད་ནས་སྤྱི་བོར་ཧཾ་ཡིག་ལ་རེག་པ་འཕྲོད་པས་ཧཾ་ཡིག་ལས་བདུད་རྩིའི་ངོ་བོ་བདེ་བ། རྣམ་པ་ཆུ། ༢༣༠༽རེག་བྱ་བསིལ་བ། བྱེད་ལས་རྣམ་གསུམ་བག་ཆགས་བཅོམ་ནས་ལྷན་སྐྱེས་འོད་གསལ་མངོན་དུ་བྱེད་པ། དེ་ལས་བདེ་བ་ཆེན་པོའི་ཡེ་ཤེས་ཟག་མེད་བདུད་རྩིའི་སྤྲིན་བསམ་གྱིས་མི་ཁྱབ་པ་སྤྲོས་ཏེ་རིགས་བདག་བླ་མའི་སྐུ་གསུང་ཐུགས་དང་གནས་ལྔའི་རྩ་གསུམ་རྒྱལ་བའི་དཀྱིལ་འཁོར་ཐམས་ཅད་ལ་མཆོད་པ་ཕུལ་བས། རང་གཞན་སེམས་ཅན་ཐམས་ཅད་ཀྱི་ལས་དང་བག་ཆགས་ངན་པ་ཐམས་ཅད་སྦྱངས་ཤིང་དག་ནས་ལྷ་ཚོགས་ཐམས་ཅད་ཀྱི་ཐུགས་བདེ་སྟོང་ཟག་པ་མེད་པའི་ཡེ་ཤེས་ཆེན་པོའི་རོས་ཚིམ་ནས་ཐུགས་རྗེ་བྱིན་རླབས་ཡེ་ཤེས་ཡོན་ཏན་ཐམས་ཅད་འོད་ཟེར་དཀར་པོའི་རྣམ་པར་རང་གི་ཚངས་བུག་ནས་ཞུགས་སྤྱི་བོའི་ཧཾ་ལ་ཐིམ་པས་བདེ་ཆེན་མཆོག་ཏུ་མི་འགྱུར་བའི་ཡེ་ཤེས་གོང་འཕེལ་དུ་གྱུར་པར་བསམ།

ཧཾ་ཡིག་ལས་བདུད་རྩི་དངུལ་ཆུའི་ཐིག་པ་ལྟར་དཀར་ལ་སྔོ་མདངས་ཆགས་པ་བདེ་བའི་རོ་དང་ལྡན་པ་བཅུ་དྲུག་མགྲིན་པར་བབས་པས་དགའ་བའི་ཡེ་ཤེས་མངོན་དུ་བྱས། ཐིག་ལེ་བརྒྱད་སྙིང་གར་བབས་པས་མཆོག་དགའི་ཡེ་ཤེས་མངོན་དུ་བྱས། ཐིག་ལེ་བཞི་ལྟེ་བར་བབས་པས་ཁྱད་དགའི་ཡེ་ཤེས་མངོན་དུ་བྱས། ཐིག་ལེ་གཉིས་གསང་བར་བབས་པས་ལྷན་ཅིག་སྐྱེས་དགའི་ཡེ་ཤེས་མངོན་དུ་གྱུར་པར་བསམ་ལ་བདེ་བ་ཆེན་པོའི་ཡེ་ཤེས་ཉམས་ ༢༣༡༽སུ་མྱོང་ནས་རིག་སྟོང་བསམ་བརྗོད་དང་བྲལ་བར་མཉམ་པར་བཞག་གོ དེ་ནས་འོག་རླུང་དལ་བུས་དྲངས་ཏེ་རླུང་དང་ཐིག་ལེ་བྲོས་དེད་ཀྱི་ཚུལ་དུ་མས་རིམ་གྱིས་སྤྱི་བོའི་ཧཾ་དང་གཉིས་སུ་མེད་པར་བཅིངས་ནས་རིག་པ་ངལ་བསོས་ལ་ལྷན་སྐྱེས་བདེ་སྟོང་ཆེན་པོར་ལ་བཟླའོ། དེས་སྟོང་བཞིའི་འོད་གསལ་མངོན་དུ་གྱུར་ཅིང་དག་རྫོགས་སྨིན་གསུམ་མཐར་ཕྱིན་ནས་རྩ་གནས་ཐམས་ཅད་གཞལ་ཡས་ཁང་དང༌། དཀར་ཆ་དག་པ་སྐུ་རྡོ་རྗེ། དམར་ཆ་དག་པ་གསུང་རྡོ་རྗེ། རླུང་སེམས་དག་པ་ཐུགས་རྗེའི་རང་བཞིན་དུ་གྱུར་པར་བསམ། སླར་ཡང་སྤྱི་བོའི་བླ་མ་འོད་དུ་ཞུ་ནས་རང་ལ་ཐིམ། རང་ཉིད་ཐིག་ལེ་དམར་པོའི་རྣམ་པར་གྱུར་ནས་ཧཾ་ལ་ཐིམ་པས། སྐད་ཅིག་གིས་གུ་རུ་རྡོ་རྗེ་འཆང་ཆེན་པོའི་སྐུར་ལམ་གྱིས་གསལ་ནས་སྤྱོད་ལམ་ལ་འཇུག་གོ དེ་ལྟར་མ་དག་པའི་སྒྱུ་ལུས་སྦྱངས་ནས་དག་པ་རྒྱལ་པའི་སྐུ་གསུང་ཐུགས་རྡོ་རྗེ་གསུམ་གྱི་རང་བཞིན་དུ་གོ་འཕོས་ནས་ཁ་སྦྱོར་ཡན་ལག་བདུན་ལྡན་ཀུན་བཟང་འོད་མི་འགྱུར་བ་རྡོ་རྗེ་འཆང་ཆེན་པོའི་གོ་འཕང་མངོན་དུ་འགྱུར་བའི་མྱུར་ལམ་གྱི་གནད་བསྡུས་ལགས་སོ།། ངོ་མཚར་ལམ་མཆོག་སྙིང་པོ་འདི༔ ཉམས་ལེན་ ༢༣༢༽སྒྲུབ་ལ་སུས་བརྩོན་ན༔ མཆོག་ཐུན་དངོས་གྲུབ་དཔལ་ཐོབ་ནས༔ དོན་གཉིས་འབྱུང་བར་ཐེ་ཚོམ་མེད༔ ཐབས་མཁས་ཤེས་རབ་བློ་ལྡན་ལ༔ ཟབ་ལམ་དངོས་གྲུབ་ཤིན་ཏུ་མྱུར༔ མ་དང་མཁའ་འགྲོས་བུ་བཞིན་བརྩེ༔ ནང་དོན་འོད་གསལ་མངོན་གྱུར་ནས༔

རྡོ་རྗེ་འཛིན་པའི་ས་ཐོབ་ངེས༔ སྐལ་མེད་རྣམས་ལ་གུ་ཧྱ་རྒྱ༔ དེ་སྐད་ཆོས་མིན་ཆོས་མཆོག་འདི༔ མདོ་མེད་གཏེར་མིན་གཏེར་འཛིན་པ༔ སྔགས་སྨྱོན་བདེ་སྐྱོང་དབང་མོ་ཡིས༔ ཉེ་ལམ་ཟབ་མོའི་ཆོས་ཚིག་འདི༔ སྙིང་མིག་སྲོག་དང་འདྲ་མཚུངས་ཀྱང༔ རྗེས་འཇུག་སྐལ་ལྡན་རིགས་ཀྱི་བུ༔ གག་ཧྲི་དའི་སྒྱུ་འཕྲུལ་གར༔ རཏྣ་པཱ་ཤཾ་བཞེད་སྐོང་དུ༔ མན་ངག་ཚིག་ནག་ཚུལ་དུ་བཀོད༔ ཡལ་བར་མ་དོར་ཉམས་སུ་ལོངས༔ དོན་གཉིས་ཨེ་འགྲུབ་རང་ལ་རག༔ ཐེ་ཚོམ་མེད་ན་མོས་པས་འགྲུབ༔ དམ་ཚིག་གཅིག་བརྒྱུད་སྲོག་ལྟར་སྲུངས༔ ཟབ་གཏེར་སྲུང་མས་གཉེར་གྱིས་ཤིག༔ ས་མ་ཡ༔ 

དགེའོ།།