༤༡༽

དགེའོ།། ཚེ་ཕུར་ཟུང་འབྲེལ་དུ་ལྡེ་ཁ་བསྒྱུར་བ་ནི༔ བདག་བསྐྱེད་ཀྱི་བསྙེན་པའི་མཇུག་ཏུ་ཐུན་མཚམས་རྣམས་སུ༔ རང་ཉིད་རྡོ་རྗེ་གཞོན་ནུར་གསལ་བའི་སྤྱི་བོར་པདྨ་དང་ཉི་ཟླའི་གདན་ལ༔ ངོ་བོ་རྩ་བའི་བླ་མ་ལ་རྣམ་པ་ཨོ་རྒྱན་པདྨ་ཚེ་དཔག་མེད་ཡབ་ཡུམ་གྱི་རྣམ་པར་བཞུགས་པར་མོས་ལ༔ དེའི་ཕྱག་གི་བུམ་པ་དང་ཡབ་ཡུམ་སྦྱོར་མཚམས་ནས་འཆི་མེད་ཚེའི་བདུད་རྩི་འོ་རྒྱུན་ལྟར་བྱུང་ནས་རང་གི་ཚངས་བུག་ནས་ཞུགས་ཏེ་སྙིང་གའི་ཐུགས་སྲོག་གི་ཁོང་གསེང་གཡས་སུ་ཨཱཿ དབུས་སུ་ནྲྀཿ གཡོན་དུ་ཧཱུྃ་གསུམ་ལ་ཐིམ་པས་འགྱུར་བ་མེད་པ་རྡོ་རྗེའི་ཚེ་ལ་དབང་ཐོབ་པར་བསམ་པ་དང༔ སླར་ཡང་ཐུགས་སྲོག་གི་འོད་ཀྱིས་ལྷ་དང་དྲང་སྲོང་ཚེ་ལ་དབང་བ་རྣམས་ཀྱི་ཚེ་བཅུད་དང༔ འབྱུང་བ་ལྔའི་དྭངས་མ་ཐམས་ཅད་འོད་ཟེར་དཀར་ལྗང་མཐིང་གསུམ་གྱི་རྣམ་པར་རང་གི་ཤངས་སྒྲོམ་ནས་ཞུགས་ཏེ༔ ཨཱཿནྲྀ་ཧཱུྃ་གསུམ་ལ་ཐིམ་པས་འཁོར་འདས་གཉིས་ཀྱི་སྲོག་ལ་དབང་ཐོབ་པར་བསམ་ལ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཨ་ཡུ་རྫྙཱ་ན་ཚེ་བྷྲཱུྃ་ནྲྀ་ཛཿསརྦ་སིདྡྷི་ཕ་ལ་ཧཱུྃ༔ ཞེས་བརྒྱ་རྩ་དང༌། མདོ་ལས་གསུངས་པའི་ཚེ་གཟུངས་ཉེར་གཅིག་བརྗོད་མཐར༔ ༤༢༽རིགས་བདག་ཨོ་རྒྱན་ཡབ་ཡུམ་འོད་དུ་ཞུ་ནས་ཨ་ནྲྀ་ཧཱུྃ་གསུམ་དང་རོ་གཅིག་ཏུ་འདྲེས་ཤིང་འཆི་མེད་རྡོ་རྗེའི་སྐུ་ཐོབ་པར་བསམ་ལ༔ རླུང་ཐུན་ཐང་ཞིག་བཟུང་ལ་རྗེས་ཤེས་དམིགས་པ་མེད་པ་ལྟ་བའི་ངང་དུ་ཅུང་ཟད་ངལ་གསོས་མཐར་མཆོད་བསྟོད་སོགས་རྒྱུན་སྲོལ་ལྟར་བྱའོ། ཅེས་དགོས་གལ་དང་བསྟུན་ཏེ་སུ་ཁ་བཛྲ་གྱིས་བྲིས་པའོ།།