༢༩༡༽ ཀློང་ཆེན་རབ་འབྱམས་ཡེ་ཤེས་སྒྱུ་མའི་གར། །བདེ་ཆེན་རྒྱལ་ཀུན་འདུས་པའི་ངོ་བོ་ཉིད། །མཚུངས་མེད་བཀའ་དྲིན་གསུམ་ལྡན་བླ་མ་རྗེ། །འགྲོ་འདུལ་གསང་སྔགས་གླིང་པའི་ཞབས་ལ་འདུད། །འབྲལ་མེད་སྤྱི་བོ་བདེ་ཆེན་འཁོར་ལོར་བཞུགས། །བདག་རྒྱུད་ཆོས་དང་འདྲེས་པར་བྱིན་གྱིས་རློབས། །ཨེ་མ་གསོན་དང་སྙིང་གི་བུ་མཆོག་ལགས། །ལུས་རྟེན་བཟང་པོ་ཡིད་བཞིན་ནོར་ལས་ལྷག །དལ་བའི་རྟེན་བཟང་ཆུད་ཟོས་མ་བཏང་བར། །མཚན་ལྡན་བླ་མའི་བཀའ་བཞིན་དབེན་རི་བསྟེན། །སྒོ་གསུམ་ཞི་ཞིང་བག་ཡོད་ཚུལ་ལྡན་མཛོད། །དམན་པའི་ས་བཟུང་འགྲན་སེམས་ཕྲག་དོག་སྤོངས། །ཆོས་བརྒྱད་ཚེ་འདིའི་བྱ་བ་མ་དྲན་པར། །སྡོད་ཚུགས་རང་སེམས་སྣང་བ་ནང་དུ་སྐྱོངས། །ཡུལ་གྲོང་དགོན་གསེབ་ཁྱི་བཞིན་མ་ཉུལ་བར། །མཚམས་བཅད་སྒོ་གསུམ་བྱ་བ་ཆོས་དང་བསྟུན། །བླ་མའི་གདམས་ངག་འོད་གསལ་རྫོགས་ཆེན་བསྒོམ། །འདྲེ་འདུལ་གྲོང་ཆོག་འར་འུར་དགོས་པ་མེད། །ཐོས་བསམ་སྒོམ་པའི་ལམ་ལ་སློབ་པའི་དུས། །རང་མཐོང་ང་རྒྱལ་ཆེ་འདོད་མ་བསམ་པར། །རིམ་བཞིན་ཉམས་ལོངས་ ༢༩༢༽རང་རྒྱུད་ཆོས་དང་བསྟུན། །ཉམས་ཆུང་མཛོད་ལ་ཀུན་དང་མཐུན་པར་གྱིས། །དུས་གསུམ་རྒྱལ་ཀུན་ལས་ལྷག་བླ་མ་ཡིས། །བརྩེ་བས་རྗེས་བཟུང་སྨིན་གྲོལ་ཕ་ཕོག་སྩལ། །དོན་མེད་ཆུད་ཟོས་མ་བྱེད་རིམ་གཉིས་བསྒོམ། །རང་དོན་མཐར་ཕྱིན་གཞན་དོན་ངལ་མེད་མཛོད། །ལྷག་བསམ་དག་པའི་ས་གཞི་ཁོད་སྙོམས་བརྡལ། །སྡོམ་གསུམ་སྐྱོན་མེད་རྣམ་དག་ས་བོན་ཐོབས། །བསླབ་གསུམ་ཡོན་ཏན་འབྲས་བུ་རིས་མེད་ལོངས། །རྒྱལ་སྲས་སྤྱོད་པ་རླབས་ཆེན་མཐར་སོན་མཛོད། །མདོར་ན་དུས་ཀུན་རི་ཁྲོད་དབེན་རི་ཟུངས། །རྙེད་བཀུར་ཞབས་ཏོག་ཕྱིར་དུ་མི་འབྲང་བར། །དཀའ་སྤྱད་གྱིས་ལ་དམན་པའི་ཟས་གོས་བསྟེན། །དཀོར་ནག་ལོག་འཚོའི་ཟས་ལ་དུག་བཞིན་སྤོངས། །ཤ་ཆང་བུད་མེད་ཐར་པའི་གཤེད་མ་ཡིན། །རང་ཉིད་གཅིག་པུ་དབེན་རིར་བཙན་ས་ཟུངས། །གཉིས་འཛིན་འཁོར་བའི་སྡིག་གྲོགས་རྒྱང་ནས་སྤོངས། །གྲྭ་འཁོར་གཉེར་པ་ལ་སོགས་དགོས་པ་མེད། །ཕར་ལ་གཅེས་སྤྲས་བྱས་ཀྱང་ཚུར་ལ་སྡང༌། །རང་དབང་གཞན་ལ་ཤོར་བའི་སྔ་ལྟས་ཡིན། །རང་སྡུག་རང་གི་རིན་གྱིས་ཉོས་པ་འདྲ། །གྲོགས་མེད་གཅིག་པུ་བག་ཡངས་བློ་བདེ་མཛོད། །ཡང་གཅིག་གསོན་དང་སྙིང་གི་བུ་

༢༩༣༽མཆོག་ཁྱོད། །གདམས་ངག་རྩ་བ་རྫོགས་ཆེན་དམར་ཁྲིད་ཡིན། །ཉམས་ལེན་སྙིང་པོ་གཅིག་དྲིལ་འདི་ལ་བརྩོན། །ཆོས་བརྒྱད་བྱ་བས་དགོས་མེད་སྙིང་གི་བུ། །གྲོགས་ཀྱི་མཆོག་གྱུར་རང་བྱུང་རིག་པ་ཡིན། །གཉིས་འཛིན་མཐུན་འཁོན་གྲོགས་ཀྱིས་དགོས་མེད་བུ། །གོས་ཀྱི་མཆོག་གྱུར་གཏུམ་མོ་རང་བྱུང་ཡིན། །སྒྱུ་མའི་རྫས་ཀྱིས་དགོས་མེད་སྙིང་གི་བུ། །ལམ་གྱི་མཆོག་གྱུར་ཐབས་ཤེས་ལྟོ་སྦྱོར་ཡིན། །ཡོ་ག་གསུམ་ལྡན་ལམ་མཆོག་ཁྱད་དུ་འཕགས། །ཚུལ་འཆོས་གཙང་སྤྱོད་ཀུན་སྤངས་མཚན་ལྡན་བསྟེན། །རགས་པ་མཉམ་སྦྱོར་ལྷར་སྣང་འདུ་འབྲལ་མེད། །སྐད་ཅིག་དྲན་རྫོགས་དག་པ་འོད་ཀྱི་ལུས། །བསྐྱེད་པ་མ་ཧཱ་ཡོ་གར་ལྷུན་གྱིས་གྲུབ། །དགའ་བཞིས་ཉེར་དྲངས་སྟོང་བཞིའྀ་འོད་གསལ་མངོན། །གདོས་བཅས་ཟག་ཟད་ཟག་མེད་འོད་སྐུར་སྨིན། །བདེ་ཆེན་ཨ་ནུ་ཡོ་གར་ལྷུན་གྱིས་གྲུབ། །དབྱིངས་ཡེ་གཉིས་མེད་དབུ་མར་རླུང་སེམས་ཚུད། །ཅིག་ཆར་རིག་པ་ལྷུན་རྫོགས་ཡེ་ཤེས་མཐོང༌། །ཉོན་གསུམ་རྟོག་པ་དབྱིངས་བཅོམ་འཛིན་པ་བྲལ། །དོན་དམ་ཨ་ཏི་ཡོ་གར་ལྷུན་གྱིས་གྲུབ། །བུ་ཁྱོད་གསང་ཞིང༌།གསང་བར་ཉམས་སུ་ལོངས། གསང་ ༢༩༤༽བའི་དངོས་གྲུབ་ཐམས་ཅད་འདི་ལས་ཐོབ། །འབྲས་བུ་ཚེ་གཅིག་དོན་གྱི་སངས་རྒྱས་བརྙེས། །འདོད་ལུགས་གྲུབ་མཐའ་མང་པོས་དགོས་པ་མེད། །ལམ་མཆོག་འདི་ལ་བརྩོན་ཅིག་སྙིང་གི་བུ། །རང་རིག་ཡེ་གཞི་མི་འགྱུར་བྱང་ཆུབ་སེམས། །གདོད་ནས་རྣམ་དག་སྐུ་གསུམ་ལྷུན་གྲུབ་ཀྱི། །མ་བཙལ་རང་ལ་གནས་པའི་ཡེ་ཤེས་ཆེ། །བློ་བྲལ་རྣམ་ཐར་གསུམ་ལྡན་ཨེ་མ་ཧོ། །རང་བཞིན་མ་འགགས་སྐུ་ལྔ་ཡེ་ཤེས་ལྔ། །ཞིང་ལྔ་མཁའ་འགྲོ་ལྔ་སོགས་ལྷུན་གྲུབ་ཀྱི། །ཡོན་ཏན་རང་ཆས་རྫོགས་པ་ཨེ་མ་ཧོ། །ཡེ་གྲོལ་ཀ་དག་ཕྱིས་ནས་གྲོལ་མི་དགོས། །གང་ཤར་རང་གྲོལ་འཛིན་མེད་ཆེན་པོར་གྲོལ། །ཉོན་མོངས་གནས་དག་ཡེ་ཤེས་ངང་དུ་གྲོལ། །ཐམས་ཅད་དག་མཉམ་ལྷུན་གྲུབ་ཆེན་པོར་གྲོལ། །སྤང་བླང་གཉིས་མེད་གང་སྣང་ཡེ་ཤེས་གྲོལ། །གཟུང་འཛིན་ལས་འདས་ཁྱབ་བརྡལ་ངང་དུ་གྲོལ། །མ་རིག་མིང་མེད་འོད་གསལ་ངང་དུ་གྲོལ། །དགག་སྒྲུབ་ཞེན་བྲལ་ཀ་དག་ལྷུན་འབྱམས་གྲོལ། །རེ་དོགས་གཉིས་མེད་རོ་སྙོམས་ངང་དུ་གྲོལ།

ཁམས་གསུམ་སེམས་ཅན་ཀུན་བཟང་ཀློང་དུ་གྲོལ། །ཐམས་ཅད་ཡེ་གྲོལ་མ་གྲོལ་གཅིག་ཀྱང་མེད། །ད་ནི་སེམས་བདེ་བློ་བདེར་ཉོལ་ལ་སྡོད། །བཅས་བཅོས་མི་དགོས་གང་དགར་བསྐྱུར་ལ་ཐོངས། །གཏད་མེད་རྒྱ་ཡན་ནམ་མཁའི་རྣལ་འབྱོར་མཛོད། ༢༩༥༽།ཀུན་རྫོབ་བྱིས་པའི་ཆོས་ཀྱིས་དགོས་པ་མེད། །མདོར་ན་དུས་དང་རྣམ་པ་ཐམས་ཅད་དུ། །ཡེངས་མེད་འཛིན་མེད་སྤྲོས་བྲལ་ངང་དུ་ཞོག །ཕྱོགས་ལྷུང་བྲལ་བའི་འོད་གསལ་ངང་གིས་འཆར། །རྩ་བྲལ་ཀློང་ཡངས་རིག་པ་དེ་བཞིན་ཉིད། ཁྱད་ཆོས་དྲུག་ལྡན་གཞོན་ནུ་བུམ་པའི་སྐུར། །སྤྲོས་མཐའ་བརྒྱད་བྲལ་བློ་འདས་རྫོགས་པ་ཆེ། །འབྲས་བུ་ཕྱི་དུས་མི་རེ་རང་ཐག་ཆོད། །རང་རིག་ཀུན་ཏུ་བཟང་པོ་ཨེ་མ་ཧོ། །སྤྲུལ་པའི་སྐུ་མཆོག་འཇིགས་མེད་མཚན་ཅན་གྱིས། །དེ་སྐད་དགོས་ཞེས་ནན་ཆེར་བཀས་བསྐུལ་ངོར། །མདོ་མེད་འཆོལ་མོ་སུ་ཁ་བཛྲ་གྱིས། །ཞལ་གདམས་མི་ཤེས་གང་དྲན་ནེ་ཙོའི་གཏམ། །འཆལ་འཆོལ་ཡི་གེའི་རིས་སུ་བྲིས་པའོ།། དགེའོ།། ཕ་དུས་གསུམ་ཀུན་མཁྱེན་པདྨ་འབྱུང༌། །དོན་དབྱེར་མེད་རིག་འཛིན་ཀུན་སྐྱོང་གླིང༌། །མཚུངས་མེད་རྗེ་ལ་གསོལ་བ་འདེབས། །བདག་རྒྱུད་སྨིན་ཅིང་གྲོལ་བར་མཛོད། །ཨེ་མ་གསོན་དང་སྙིང་གི་བུ། །ལུས་རྟེན་བཟང་པོ་ཡིད་བཞིན་ནོར་ལས་ལྷག །ཆུད་ཟོས་མ་བྱེད་མཚན་ལྡན་བླ་མ་བརྟེན། །བླ་མ་མཇལ་ཚེ་སྐྱོན་དུ་མ་བརྟག་བུ། །བརྟགས་ན་སྐྱོན་ ༢༩༦༽གྱི་རང་བཞིན་རྣམ་རྟོག་རྒྱུ། །དག་སྣང་གྱིས་ལ་དབང་བཞིས་ཐུགས་ཡིད་བསྲེས། །ཐོས་བསམ་སྒོམ་པའི་ལམ་ལ་སློབ་པའི་དུས། །རང་མཐོང་ང་རྒྱལ་ཆེ་འདོད་མ་བསམ་པར། །སྒོ་གསུམ་ཞི་ཞིང་དུལ་བའི་བག་ཡོད་དགོས། །རིམ་བཞིན་ཉམས་སུ་ལོངས་ལ་གནད་དང་བསྟུན། །མཆེད་གྲོགས་རྡོ་རྗེའི་སྤུན་དང་འགྲོགས་པའི་ཚེ། །འགྲན་སེམས་ཕྲག་དོག་ཆོས་བརྒྱད་བྱ་བ་སྤོངས། ཁོང་ཁྲོ་དམ་ཚིག་ཉམས་པའི་རྒྱུ་ཡིན་བུ། །ཉམས་ཆུང་གྱིས་ལ་ཀུན་དང་མཐུན་པར་གྱིས། །རི་ཁྲོད་དབེན་པར་སྒྲུབ་པ་བྱེད་པའི་དུས། །ཡུལ་གྲོང་དགོན་གསེབ་ཁྱི་བཞིན་མ་འགྲིམས་པར། །འདུག་ཚུགས་སེམས་ཉིད་སྣང་བ་ནང་དུ་ཁུག

།བསམ་གཏན་བསྒོམ་ལ་སྙིང་རུས་བསྐྱེད་དུས་སུ། །ཆོས་བརྒྱད་ཚེ་འདིའི་བྱ་བ་མ་དྲན་བུ། །དྲན་ན་རྙེན་བཀུར་ཞབས་ཏོག་ཕྱིར་དུ་རྒྱུགས། །དཀའ་སྤྱད་གྱིས་ལ་དམན་པའི་ཟས་གོས་བརྟེན། །འོད་གསལ་གསང་ལམ་རྫོགས་ཆེན་བསྒོམ་དུས་སུ། །འདྲེ་འདུལ་གྲོང་ཆོག་ཅ་ཅོ་འུར་མ་བྱེད། །རང་རྒྱུད་མི་གྲོལ་བསྒོམ་ལ་བར་ཆད་མང༌། །མཚམས་བཅད་སྒོ་གསུམ་གནད་དང་བསྟུན་གལ་ཆེ། །ཉམས་རྟོགས་ཡོན་ཏན་རྒྱུད་ལ་སྐྱེས་བའི་ཚེ། །སྣོད་མིན་དམ་ཉམས་རྣམས་ལ་མ་བཤད་ ༢༩༧༽བུ། །བཤད་ན་ལམ་རྟགས་ཡོན་ཏན་སྒྲིབ་ཉེན་ཡོད། །མ་ཡེངས་མ་བསྒོམ་ཡེངས་མེད་ངང་ལ་ཞོག །མདོར་ན་དུས་དང་རྣམ་པ་ཐམས་ཅད་དུ། །ཉམས་ཆུང་གྱིས་ལ་རི་ཁྲོད་དབེན་རི་ཟུངས། །ཉམས་ལེན་རྩ་བ་བླ་མའི་གདམས་ངག་བསྒོམ། །ཆོས་བརྒྱད་བྱ་བས་དགོས་མེད་འཁྲུལ་པའི་རྒྱུ། །གྲོགས་ཀྱི་མཆོག་གྱུར་རང་བྱུང་ཡེ་ཤེས་ཡིན། །གཉིས་འཛིན་འཁོར་བའི་སྡིག་གྲོགས་རྒྱང་ནས་སྤོངས། །གོས་སུ་རྩོལ་བྲལ་གཏུམ་མོའི་སྒྲོན་མེ་སྦོར། །མིག་འཕྲུལ་སྒྱུ་མའི་རྫས་ཀྱིས་དགོས་པ་མེད། །ཟག་མེད་བཅུད་མཆོག་སྲོག་རྩོལ་རླུང་ལ་སློབ། །ཟག་བཅས་འདོད་པའི་ཟས་ཀྱི་ཆགས་པ་སྤོངས། །རང་སྣང་དག་པ་གནས་མཆོག་ཡིད་འོང་ལྡན། །འཐབ་འཁོན་འཇིག་རྟེན་གྲོང་དགོན་ཞེ་སྡང་རྒྱུ། །དགོས་མེད་གཅིག་པུར་དབེན་རིའི་བཙན་ས་ཟུངས། །ལོངས་སྤྱོད་རྒྱུ་ནོར་འཕགས་པའི་ནོར་བདུན་ཡོད། །འདི་ཕྱིའི་བློ་ཕུགས་གཏད་ས་བཞི་ལ་གྱིས། །རྒྱུན་དུ་ལུས་རྟེན་ཐ་མལ་མ་འདུག་བུ། །ལུས་སྣང་ལྷར་གསལ་ངག་ཀྱང་སྔགས་ཀྱི་སྒྲ། །དྲན་རྟོག་ཆོས་སྐུའི་ཀློང་དུ་གཡོ་མེད་ཞོག །དེ་སྐད་ཉམས་ལེན་མཛོད་ཅིག་སྙིང་གི་བུ། །གཞི་སྐྱེ་མེད་སྟོང་པའི་ ༢༩༨༽ནམ་མཁའ་ལ། །ཚིག་གི་བརྗོད་བྱས་གཞལ་མ་ནུས། །དཔེ་མཚོན་ན་མེ་ལོང་གསལ་བ་བཞིན། །ཕྱི་ནང་གསལ་སྒྲིབ་མེད་པ་ཡི། །ཆོས་སྐུ་སྐྱེ་མེད་ཉི་མའི་སྙིང༌། །འོད་ལ་གསལ་སྒྲིབ་མེད་དོ་བུ། །རྣམ་རྟོག་ཆུ་ནང་རལ་གྲི་བཞིན། །དོན་ལ་ཁེ་ཉེན་མེད་དོ་བུ། །རིག་པ་ཀ་དག་ཟང་ཐལ་ལ། །ཐོགས་རྡུགས་མེད་དོ་སྙིང་གི་བུ། །ལྟ་བ་གཏད་མེད་རྒྱ་ཡན་ལ། །མི་ལྟ་ལྟ་བ་ལྟ་བའི་མཆོག

།སྒོམ་པ་རྩོལ་བྲལ་གཉུག་མ་ལ། །མི་སྒོམ་སྒོམ་པ་སྒོམ་པའི་མཆོག །སྤྱོད་པ་རང་གྲོལ་བླང་དོར་བྲལ། །མི་སྤྱོད་སྤྱོད་པ་སྤྱོད་པའི་མཆོག །གཞི་ཀ་དག་ཟང་ཐལ་ཆོས་ཀྱི་སྐུ། །ལམ་མ་འགགས་ལོངས་སྤྱོད་རྫོགས་པའི་སྐུ། །རྩལ་ཐུགས་རྗེ་སྤྲུལ་སྐུས་འགྲོ་དོན་མཛད། །དེའི་འབྲས་བུ་རང་རིག་བཙན་ས་ཟིན། །གསོན་དང་སྐལ་ལྡན་བུ་ཁྱོད། །ཕ་གཅིག་བླ་མའི་ཞལ་ནས། །གསུངས་བཞིན་གདམས་པ་ཟབ་མོ། །མྱུར་ལམ་སྙིང་པོའི་ཁྱད་ཆོས། །རྫོགས་ཆེན་གསང་བའི་ལམ་མཆོག ཁྲེགས་ཐོད་དབྱེར་མེད་ཟུང་འཇུག །རིམ་བཞིན་ཉམས་སུ་བླངས་ན། །རང་རིག་སྐྱེ་མེད་ཆོས་སྐུའི། །རང་ཞལ་ངང་གིས་མཇལ་ཡོང༌། །ཀ་དག་ཟང་ཐལ་ཆོས་ ༢༩༩༽སྐུ། །བསམ་བརྗོད་བྲལ་བ་བློ་འདས། །སྟོང་གསལ་འགགས་མེད་རང་བྱུང༌། །མཐའ་དབུས་མེད་པའི་ཁྱབ་བརྡལ། །གཏད་མེད་རྒྱ་ཡན་ནམ་མཁའ། །གཞི་མེད་རྩ་བྲལ་ཀ་དག །གསལ་སྟོང་འཛིན་མེད་རང་གྲོལ། །གཉུག་མ་ཤུགས་འབྱུང་རོལ་པ། །སྨྲ་མེད་ཀློང་ཡངས་ཆེན་པོ། །རང་བྱུང་རིག་པ་ཆོས་སྐུ། །རེ་དོགས་བྲལ་བའི་སོ་མ༌། །ཡེངས་འཁྲུལ་མེད་པའི་འོད་གསལ། །འཛིན་མེད་སྤྲོས་བྲལ་ཟང་ཐལ། །འགྱུར་མེད་ཡེ་གྲོལ་ཆེན་པོ། །སྐུ་གསུམ་རང་ཆས་རྫོགས་པའི། །རྣལ་འབྱོར་དམ་པ་མཛོད་ཅིག །འཆི་བ་དང་པོའི་འོད་གསལ། །མ་པང་བུ་རུ་འཇུག་དུས། །རིག་པའི་བཙན་ས་ཟུངས་ལ། །དབྱིངས་གསུམ་དབྱེར་མེད་ངང་དུ། །འུ་ཅག་མཆེད་ལྕམ་མཇལ་ཡོང༌། །དེ་མིན་ཞལ་གདམས་མི་ཤེས། །འཁོར་བར་འཁྱམས་པའི་སྤྲང་མོར། །གདམས་ངག་མེད་པ་ཐག་ཆོད། ཁྱོད་ཀྱིས་ནན་ཏན་བསྐུལ་ཕྱིར། །ཞལ་ངོ་མ་ལྡོག་ཙམ་དུ། །ཅ་ཅོ་ནེ་ཙོའི་གཏམ་བཞིན། །སུ་ཁའི་མིང་གིས་བྲིས་པ། །བྷ་དྲའི་ཐུགས་ལ་ཟུངས་དང༌། །ཅུང་ཞིག་གོ་རྒྱུ་ཡོད་ཐང༌། །ཕྱི་མ་དག་པའི་ཞིང་ནས། །སྟོན་འཁོར་ཚུལ་དུ་མཇལ་ཡོང༌། ཅེས་པ་ནེ་ཙོའི་གཏམ་འདི་ཡང་ ༣༠༠༽ཆོས་མེད་སྤྲང་མོ་སུ་ཁའི་མིང་གིས་བྲིས་པ་དགེ་ལེགས་འཕེལ།།

རང་བྱུང་རིག་པ་ཀ་དག་རྩ་བ་བྲལ། །བཅོས་བསྒྱུར་འཛིན་པས་མ་བཅིངས་རང་བབས་ངང༌། །གསལ་སྟོང་གཉིས་མེད་ཡེ་ཤེས་ངང་དུ་སྐྱོང༌། །ཀུན་བཟང་རང་ཞལ་སོ་མའི་རང་མདངས་ངོམས། །རྫོགས་ཆེན་དགོངས་པ་སྨྲ་བསམ་བརྗོད་པ་བྲལ། །གཉིས་འཛིན་བློ་ཡིས་མ་བཅོས་ངང་ལ་ཞོག །དེ་སྐད་དད་ལྡན་བཙུན་པ་རྣམ་དག་ལ། །མདོ་མེད་ཆོས་མེད་བདེ་བའི་རྡོ་རྗེ་ཡིས། །གསལ་འདེབས་ཁ་ཏའི་ཚུལ་དུ་བྲིས་པ་འདི། །བཏང་སྙོམས་མ་བྱེད་ཉམས་ལེན་སྣ་གཅིག་རེམ། །རང་རིག་ལས་གཞན་སངས་རྒྱས་ཡོད་མི་སྲིད། །ཀུན་ཏུ་བཟང་པོའི་ས་མཆོག་ཨེ་མ་ཧོ། །འཇིག་རྟེན་ཆོས་བརྒྱད་བྱ་བས་དགོས་པ་མེད། །ཟིན་དུས་མི་འབྱུང་རང་གཞན་ཕུང་བའི་རྒྱུ། །དུག་བཞིན་སྤོངས་ལ་དབེན་རིར་བཙན་ས་ཟུངས། །ཕ་གཅིག་བླ་མའི་གདམས་པ་ཉམས་ལེན་རེམ། །དགོས་མེད་བྱ་བ་མ་དྲན་སེམས་ལ་ཟུངས། །ངལ་བ་དོན་མེད་དལ་འབྱོར་ཆུད་ཟོས་འགྲོ། །དེ་དོན་སེམས་ལ་ཟུངས་དང་གོ་རྒྱུ་ཡོད། །མདོ་མེད་སྤྲང་མོས་ཁ་ཆེམས་ཚུལ་དུ་བྲིས། །ཕྱི་མར་རང་རེ་མཇལ་བའི་སྨོན་ལམ་ཡོད། དགེའོ།། ༣༠༡༽ཀྱཻ་མ། བརྩེ་ཆེན་ཐུགས་ཀྱིས་བསྐྱངས་བའི་མཆེད་གྲོགས་ལགས། །བདེ་བའི་རྡོ་རྗེའི་གནས་ཚུལ་རྣམས། །སྦས་གསང་མེད་པར་ཞུ་ལགས་ན། ཁྱེད་རྣམས་བདག་གི་སྐྱེ་གྲོགས་མཛོད། །སེར་དགོན་དབེན་རིའི་གཡས་ཟུར་ན། །མགོན་མེད་དབུས་མོ་གཅིག་པུར་ཕུད། །སྐྱོ་ཆད་དེ་བ་ལ་དྭངས་དུས་མེད། །མགོན་དུས་གསུམ་སངས་རྒྱས་དབྱིངས་སུ་གཤེགས། །ཡིད་དུང་ངེ་བ་ལ་བརྗེད་དུས་མེད། ཁྱུང་དཀར་པོས་ནམ་ཟླའི་ཚད་བཟུང་བྱེད། །སྐད་སྙན་པོས་ཀྲིང་ཀྲིང་ཟེར་ཞིང་འགྲོ། །དེས་ཀྱང་རྗེ་བཙུན་བླ་མ་དྲན། །ཤིང་རྩ་བ་མེད་པའི་རྩེ་མོ་ནས། །བྱ་བྱིའུ་མང་པོས་ཅ་ཅོའི་སྒྲ། །རང་སྐད་ཀྱི་སྙན་དབྱངས་ལྷང་ལྷང་བྱེད། །དེས་ཀྱང་རྗེ༴ སོས་རྩི་དམར་གྱིས་ལ་ལུང་ཀུན་ཏུ་གང༌། །ས་སེར་པོའི་ཁ་དོག་སྣུམ་ལ་མཛེས། །དེས་ཀྱང༴ དཔྱིད་ཉི་མ་དུས་ངན་ཚེ་ལས་རིང༌། །འབྲིས་བེའུ་ཁྱུར་ཁྲིད་རྩེ་འཇོ་བྱེད། །དེས་ཀྱང༴

མི་ཕལ་གྱིས་སེམས་སྤྲོའི་གླུ་ལེན་བྱེད། །རྟ་རྒོད་པོའི་བང་ལ་མགྱོགས་ངོམ་བྱས། །ང་སྡུག་མོའི་སེམས་རྩ་རླུང་གིས་བསྐྱོད། །དེས་ཀྱང༴ མགོན་དུས་གསུམ་སངས་རྒྱས་ཡིད་བཞིན་ནོར། །འགྲན་བྲལ་གྱི་གསང་གསུམ་ཡོན་ཏན་དང༌། །མན་ངག་གི་གདམས་ཁྲིད་གནང་བ་དང༌། །བྱམས་ ༣༠༢༽བརྩེ་བའི་ཐུགས་ཀྱིས་བསྐྱངས་བ་སོགས། །དེ་བསམ་ཞིང་ཡང་ཡང་བླ་མ་དྲན། །སྤྱིར་སྒྱུ་མ་རྨི་ལམ་ཡིན་མོད་ཀྱང༌། །ང་སྒྱུ་མའི་ནང་གི་སྒྱུ་རྒོད་བྱུང༌། །རྗེ་དངོས་སུ་བཞུགས་ཚེ་འཁོར་ཚོགས་མང༌། །ལུས་སྲོག་ལ་མི་ལྟོས་ཅི་དགའ་ཕུལ། །རྗེ་དབྱིངས་སུ་གཤེགས་ཚེ་རང་ས་འཚོ། །རྒྱུ་ཆེ་ཆུང་ཅི་འབུལ་རང་བདག་བྱེད། །ང་མགོན་མེད་བུ་མོའི་སེམས་བསད་ཚེ། །དེས་ཀྱང་རྗེ་བཙུན་བླ་མ་དྲན། །རྗེས་གཅེས་པར་བསྐྱངས་བའི་རིགས་བཟང་མ། །འཁོར་ཀུན་གྱི་ནང་ནས་སྐལ་བར་ལྡན། །འབངས་བུ་སློབ་རྣམས་ཀྱིས་གཅེས་པས་བསྐྱངས། ད་ནག་ཅན་མི་བཞིན་ས་མཐར་སྤྱུགས། །དེས་ཀྱང་རྗེ་བཙུན༴ སྐྱོ་སྐྱོ་བུ་མོའི་བསམ་པ་སྐྱོ། སྡུག་སྡུག་མགོན་མེད་ང་རང་སྡུག །དྲན་དྲན་དྲིན་ཆེན་བླ་མ་དྲན། །བསམ་བསམ་འདིར་སྣང་འགགས་ན་བསམ། །ཡང་གཅིག་གསོན་དང་བརྩེ་བའི་བུ། །བསྒོམ་བསྲན་ཅན་གྱི་སྒོམ་པ་དང༌། སྡུག་བསྲན་ཅན་གྱི་བུ་མོ་ང༌། །འདྲ་དང་འདྲ་སྟེ་ནོར་པ་ཡོད། །བསྒོམ་པས་ཆོས་ཉིད་རང་ཞལ་མཐོང༌། །སྡུག་གིས་སྙིང་རླུང་སྟོད་ལ་འཚངས། །དེས་ཀྱང་རྗེ༴ ཁོང་ངེས་མེད་འགྲིམས་པའི་རྣལ་འབྱོར་དང༌། །ང་ཡུལ་མེད་སྤྱུགས་པའི་བདག་མེད་གཉིས། །འདྲ་དང་ ༣༠༣༽འདྲ་དེ་ནོར་ས་ཡོད། །ངེས་མེད་ཀྱིས་དོན་གཉིས་མཛད་པ་འགྲུབ། །ཡུལ་མེད་ཀྱིས་སྡུག་བསྔལ་མཐའ་དེད་བྱེད། །དེས་ཀྱང་རྗེ༴ ཁོང་བྱ་བ་བཏང་བའི་བྱ་བྲལ་དང༌། །ང་སྐྱབས་མགོན་མེད་པའི་སྤྲང་མོ་གཉིས། །འདྲ་དང་འདྲ་དེ་ནོར་ས་ཡོད། །བྱ་བྲལ་གྱི་སྣང་བ་རྒྱན་དུ་ཤར། །སྤྲང་མོ་ཡི་སྣང་བས་འཁྲུལ་གཞི་བྱེད། །དེས་ཀྱང་རྗེ༴

ཁོང་རྟོགས་ལྡན་དབེན་རི་འཛིན་པ་དང༌། །ངས་དབེན་པར་སྡུག་རྒུར་བྱེད་པ་དེ། །འདྲ་དང་འདྲ་དེ་ནོར་ས་ཡོད། །རྟོགས་ལྡན་ཚོ་དབེན་རིར་ཉམས་རྟོགས་རྒྱས། །ང་དབེན་པར་འདུག་ཀྱང་སྡུག་བསྔལ་སྐྱེད། །དེས་ཀྱང༴ ཁོང་བཟོད་པ་ཐོབ་པའི་བྱང་སེམས་དང༌། ཁ་ཉམས་ཆུང་བའི་བུ་མོ་གཉིས། །འདྲ་དང་འདྲ་དེ་ནོར་ས་ཡོད། །བཟོད་པས་བྱང་ཆུབ་ལམ་བཟང་རྙེད། ཁས་ཞན་ང་ཀུན་གྱིས་བརྙས་སྨོད་བྱེད། །དེས་ཀྱང༴ གནས་ཚུལ་འདི་ལ་ཐུགས་བསམ་མཛོད། །སྡུག་བསྔལ་འདི་འདྲ་བཟོད་པར་དཀའ། །འགྲོ་བསམ་འགྲོ་དབང་བདག་ལ་མེད། །མཆེད་གྲོགས་རྣམས་ཀྱི་ཞལ་མ་ལྕོགས། །འདུག་བསམ་འདུག་སྤྲོ་བདག་ལ་མེད། །སྙིང་མེད་ང་ཡིས་ཅི་ཞིག་བྱེད། །ཕ་བླ་མ་དྲན་པའི་རྨོངས་གླུ་འདི། །སེམས་གཏིང་ནས་སྡུག་གིས་མ་བཟོད་ནས། །དབང་མེད་ཁ་ནས་འགགས་མེད་ཤོར། ༣༠༤༽།སྙིང་བརྩེ་བའི་མཆེད་གྲོགས་རྣམས་ལ་ཕུལ། ཅེས་སེར་དགོན་དབེན་རིའི་ཉེ་འདབས་ནས་ཀུ་ས་ལི་བདེ་སྐྱོང་དབང་མོས་དམ་ལྡན་གྱི་མཆེད་གྲོགས་རྣམས་ཀྱི་དྲུང་དུ་དུས་འཛིན་ཤིང་གླང་ལོའི་ཟླ་དང་པོའིཆེས་ཉེར་བརྒྱད་ལ་བཀྲ་ཤིས་ལྷ་རེག་བཅས་གུས་ཕུལ། དགེའོ།།