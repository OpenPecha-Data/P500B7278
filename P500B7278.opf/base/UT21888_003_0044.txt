༤༥༥༽ཡེ་ཤེས་མཁའ་འགྲོའི་དཀྱིལ་འཁོར་དུ༔ ཚོགས་བསགས་དངོས་གྲུབ་འབྱུང་བའི་ཐབས༔ ཕྱི་ནང་གསང་བའི་རྫས་རྣམས་ཀུན༔ དངོས་ཡིད་ཏིང་འཛིན་དག་པས་སྤྲུལ༔ བྱིན་གྱིས་བརླབ་པ་འདི་སྐད་དོ༔

 ཨོཾ༔ བདེ་སྟོང་ཡངས་པའི་བྷནྡྷ་རུ༔ ཨཱཿ སྣོད་བཅུད་འདོད་ཡོན་ཚོགས་སུ་བཤམས༔ ཧཱུྃ༔ མི་ཟད་ནམ་མཁའ་མཛོད་དུ་སྤེལ༔ ཧ་ཧོ་ཧྲཱིཿཡིས་བདུད་རྩིར་གྱུར༔ ཧཱུྃ་ཧྲཱིཿ སྐུ་གསུམ་རིག་པ་དོན་གྱི་ལྷ༔ རྒྱལ་ཀུན་གསང་བ་ཡེ་ཤེས་མ༔ རྡོ་རྗེ་རྣལ་འབྱོར་གཙོ་དང་འཁོར༔ གཤེགས་བྱོན་བྲལ་བ་ཡེ་རྫོགས་ཀློང༔ སྣང་སྲིད་དག་མཉམ་མཆོད་པའི་སྤྲིན༔ བདེ་སྟོང་ལྷ་མོའི་རོལ་གར་གྱིས༔ རིག་སྟོང་རྣལ་འབྱོར་མ་ལ་འབུལ༔ བདག་ཅག་ཚོགས་གཉིས་རྫོགས་ཕྱིར་བཞེས༔ གཟུང་འཛིན་སེམས་ཀྱི་སྒྲིབ་པ་བཤགས༔ བདེ་སྟོང་དགའ་བཞིའི་ཐུགས་དམ་བསྐང༔ ཀུན་རྟོག་ཆོས་དབྱིངས་ཀློང་དུ་བསྒྲལ༔ བདག་མེད་སྟོང་པའི་ཞལ་དུ་བསྟབ༔ བདེ་ཆེན་ཡེ་ཤེས་དངོས་གྲུབ་སྩོལ༔ ཨ་ལ་ལ་སྟེ་དགྱེས་པར་རོལ༔ རྩལ་སྣང་མགྲོན་ཀུན་ལྷག་མས་ཚིམས༔ རྣལ་གྲོལ་འབྲས་བུའི་ས་ཐོབ་ཤོག༔ སརྦ་ཛྙཱ་ན་མ་ཧཱ་ག་ཎ་ཙཀྲ་ ༤༥༦༽པཱུ་ཛ་ལ་ཁཱ་ཧིཿ ཚོགས་མཆོད་ཕུལ་བའི་བསོད་ནམས་ཀྱིས༔ སྐུ་གསུམ་འབྲས་བུ་མངོན་གྱུར་ནས༔ གཞོན་ནུ་བུམ་སྐུའི་ས་ཐོབ་ཤོག༔ འདི་ལ་རྒྱུན་དུ་སུས་བརྩོན་ན༔ ཚོགས་གཉིས་འབྲས་བུ་རབ་རྫོགས་ཏེ༔ གང་འདོད་དངོས་གྲུབ་ཐོབ་པར་ངེས༔ ས་མ་ཡ༔ རྒྱ་རྒྱ་རྒྱ༔ ཞེས་པའང་ཡིད་བཞིན་ནོར་བུའི་བཞེད་སྐོང་དུ་བདེ་སྐྱོང་དབང་མོས་བྲིས་པའོ།། དགེའོ།། 