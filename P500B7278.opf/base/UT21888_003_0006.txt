༡༣༥༽ཆོས་ཉིད་མཁའ་འགྲོའི་ཐུགས་ཏིག་ལས༔ བརྒྱུད་པའི་གསོལ་འདེབས་བྱིན་རླབས་མཆོག་སྟེར་བཞུགས༔ ན་མོ་གུ་རུ་དྷེ་ཝ་ཌཱ་ཀི་ཡེ༔ 

དད་དང་མོས་གུས་ལྡན་པ་ཡི༔ རིགས་ཅན་སྐྱེས་བུ་གང་སུ་དག༔ རིམ་གཉིས་གྲུབ་འབྲས་མངོན་འགྱུར་ཕྱིར༔ སྒོ་གསུམ་མི་ཕྱེད་དད་པ་ཡིས༔ སྐུ་གསུམ་བརྒྱུད་པའི་བླ་མ་ལ༔ གསོལ་འདེབས་དབང་བྱིན་བསྐུལ་བ་ནི༔ གདུང་བའི་དབྱངས་ཀྱི་འདི་སྐད་བརྗོད༔ ཨེ་མ་ཧོ༔ ཀ་དག་སྤྲོས་པ་བྲལ་བའི་ཕོ་བྲང་ནས༔ ཆོས་སྐུའི་སྟོན་པ་ཀུན་བཟང་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ གཞོན་ནུ་བུམ་སྐུར་གྲོལ་བར་བྱིན་གྱིས་རློབས༔ ངེས་པ་ལྔ་ལྡན་ལྷུན་གྲུབ་གཞལ་ཡས་ནས༔ ལོངས་སྐུའི་སྟོན་པ་རིགས་ལྔ་ཡབ་ཡུམ་ལ༔ གསོལ་བ༴ མཐའ་བྲལ་ལོངས་སྤྱོད་རྫོགས་སྐུར༴ མི་མཇེད་འཇིག་རྟེན་དག་པའི་ཞིང་ཁམས་ནས༔ སྤྲུལ་སྐུའི་སྟོན་པ་རིགས་གསུམ་འགྲོ་བའི་མགོན༔ གསོལ་བ༴ གང་འདུལ་སྤྲུལ་བའི་སྐུ་རུ༴ རྔ་ཡབ་ཟངས་མདོག་དཔལ་རིའི་གཞལ་ཡས་ནས༔ བརྒྱུད་གསུམ་ཆུ་བོ་གཅིག་འདྲེས་པདྨ་འབྱུང༔ གསོལ་བ༴ དགོངས་བརྒྱུད་བྱིན་རླབས་འཕོ་བར་བྱིན་གྱིས༴ ༡༣༦༽ གནས་ཡུལ་དུར་ཁྲོད་མཁའ་སྤྱོད་ཡོངས་ཀྱི་གཙོ༔ ཌཱ་ཀིའི་རྗེ་མེ་ཡེ་ཤེས་མཚོ་རྒྱལ་ལ༔ གསོལ་བ༴ སྒྱུ་ལུས་འོད་སྐུར་གྲོལ་བར༴ གདན་གསུམ་རྣམ་དག་སྐུ་ཡི་དཀྱིལ་འཁོར་ནས༔ ཡེ་ཤེས་ལྔ་རྫོགས་ཐོད་ཕྲེང་སྡེ་ལྔ་ལ༔ གསོལ་བ༴ བདེ་སྟོང་ཕྱག་རྒྱ་ཆེན་པོར༴ དབྱིངས་དང་ཡེ་ཤེས་མཉམ་སྦྱོར་ཀློང་ཡངས་ནས༔ སྒྱུ་འཕྲུལ་ཌཱ་ཀི་འབུམ་ཕྲག་མཁའ་འགྲོའི་ཚོགས༔ གསོལ་བ༴ སྐུ་གསུམ་ཡེ་ཤེས་འཆར་བར༴ ཕྲིན་ལས་རྣམ་བཞི་ལྷུན་གྲུབ་གཞལ་ཡས་ནས༔ སྒོ་སྐྱོང་སྡེ་བཞི་བཀའ་སྲུང་དམ་ཅན་ལ༔ གསོལ་བ་འདེབས་སོ་ཕྱི་ནང་བར་ཆད་སོལ༔ ཚེ་སྒྲུབ་མཐར་ཕྱིན་ཡང་དག་དོན་ལྡན་ཅིང༔ འཁོར་བ་དོང་སྤྲུགས་ནུས་པའི་དཔལ་ཐོབ་ནས༔ དོན་གཉིས་ལྷུན་གྲུབ་སྐུ་གཉིས་ཐོབ་པར་ཤོག༔ དེ་ལྟར་མོས་གུས་དྲག་པོ་ཡིས༔ གསོལ་འདེབས་འདི་ལ་བརྩོན་གྱུར་ན༔ བྱིན་རླབས་རྒྱུད་ལ་འཇུག་པར་ངེས༔ ཐེ་ཚོམ་མེད་དོ་ས་མ་ཡ༔ རྒྱ་རྒྱ་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ གཏེར་རྒྱ༔ སྦས་རྒྱ༔

བརྡ་ཐིམ༔ ༔ ཅེས་པ་འདི་ཡང་ཐབས་གྲོགས་པདྨ་གར་གྱི་དབང་ཕྱུག་གི་བཞེད་སྐོང་དུ་ཀུན་བཟང་བདེ་སྐྱོང་དབང་མོས་ཉམས་ཆོས་ཡིག་རིས་སུ་བྲིས་པའོ།། དགེའོ།།