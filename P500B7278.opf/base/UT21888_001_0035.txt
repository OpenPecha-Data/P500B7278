༣༣༣༽ ཆོས་ཉིད་མཁའ་འགྲོའི་གསང་མཛོད་ལས༔ དབང་ཆེན་པདྨ་ཧེ་རུ་ཀའི་དྲག་སྒྲུབ་ཕ་རོལ་དཔུང་འཇོམས་བཞུགས༔ ༣༣༤༽ ན་མོ་གུ་རུ་པདྨ་ཀཱ་ར་ཡེ༔ (Dakini secret letter here) 

པདྨ་ཧེ་རུ་ཀ་ལ་འདུད༔ རིམ་གཉིས་ཉམས་སུ་ལེན་པའི་བུ༔ སྐལ་ལྡན་ལྟ་དགོངས་དང་ལྡན་པས༔ ཡི་དམ་པདྨ་དབང་ཆེན་གྱི༔ དྲག་སྒྲུབ་ཟབ་མོར་བརྩོན་པའི་ཐབས༔ དགྲ་བགེགས་ཕ་རོལ་དཔུང་འཇོམས་བསྟན༔ ས་མ་ཡ༔ ལག་ཏུ་ལེན་པའི་རིམ་པ་ལ༔ དུག་ཤོག་ངོས་ལ་དུག་ཁྲག་གིས༔ དགྲ་བགེགས་རུ་པ་བྲི་བ་ནི༔ མི་གཟུགས་ཉམ་ཐག་གཅེར་བུ་ཡི༔ ཡན་ལག་ལྕགས་སྒྲོག་གིས་བསྡམས་ཤིང༔ མིག་ལོང་ཁ་ལྐུགས་རྣ་བར་འོན༔ དཔྲལ་བར་ནན་དང་བརླ་དཔུང་ཆག་ཆག་བྲིས༔ སྙིང་གར་ནྲྀ་ཏྲི་གསང་བར་ཕཊཿདང་ནི༔ མགོ་སྟེང་ནས་བརྩམས་རྦད་བསད་སྔགས་ཀྱིས་བསྐོར༔ ཕྱི་མ་ཛ་ཁྲོམ་དག་གིས་ཡོངས་སུ་བསྐོར༔ ཟག་རྫས་ ༣༣༥༽ བྱུགས་ཤིང་སྔོ་དམར་ཚོན་སྐུད་ཀྱིས༔ རོ་ལྟེབས་ཚུལ་གྱིས་བཅིངས་ནས་བྲུབ་ཁུང་དུ༔ འཕངས་ནས་འགུགས་སྒྲོལ་ཐུན་རྫས་ལ་སོགས་བསགས༔ རང་ཉིད་དབང་ཆེན་ལྷ་ཡི་ང་རྒྱལ་གྱིས༔ དང་པོ་ཨེ་ཁང་བསྐྱེད་པ་ནི༔ སྐད་ཅིག་གིས་མདུན་དུ་ཨེ་ཡིག་ནག་པོ་ཡོངས་སུ་གྱུར་པ་ལས་གནམ་ལྕགས་ཀྱི་ཁང་སྒྲོམ་ནག་པོ་ཟུར་གསུམ་པ་ཁ་དོག་ཅིང་གཏིང་ཟབ་པ༔ ཕྱི་ལ་ཞེ་སྡང་གི་མེ་འུར་འུར་དུ་འབར་བ༔ ནང་ན་འདོད་ཆགས་ཀྱི་ཁྲག་མཚོ་རྦ་རླབས་གཡོ་བ༔ བར་ན་གཏི་མུག་གི་མུན་ནག་འཐིབ་ཅིང་ཕྲག་དོག་གི་རླུང་ནག་འཚུབས་པ༔ ལས་ཀྱི་ཕོ་ཉས་མཐའ་ ༣༣༦༽ནས་བསྐོར་ཞིང་ཐུན་མཚོན་མེ་དཔུང་འབར་བའི་ཆར་བབ་ཅིང་འཇིགས་སུ་རུང་ཞིང་ཡ་ང་བའི་ནང་དུ་ནྲྀ་དང་ཏྲི་ཡིག་ཡོངས་སུ་གྱུར་པ་ལས་དམ་ཉམས་པའི་དགྲ་བགེགས་དེ་ཉིད་མདོག་སྔོ་ལ་ཧམ་པ༔ མིག་ཤི་མིག༔ ཁ་ངུ་བ༔ ལག་པ་མྱ་ངན་གྱི་ཕྱག་རྒྱ་ཅན་རྐང་ལག་ལྕགས་སྒྲོག་ཏུ་བཅུག་པ༔ ལུས་ཀྱི་བུ་ག་དགུ་ནས་ཁྲག་འཛག་ཅིང་གཅེར་བུ་ཉམས་ཐག་པ༔ མགོན་སྐྱབས་མེད་ཅིང་མདངས་ཉམས་པ༔ དབུགས་དང་བྲལ་ལ་ཁད་འདར་ཧྲི་ལི་ལི་བྱེད་པ་གཅིག་ཏུ་གྱུར༔ ཁོའི་སྙིང་གའི་ས་བོན་ལས་འོད་འཕྲོས་པས་སྣང་སྲིད་ཁམས་ཀྱི་དགྲ་བགེགས་གདུག་པ་ཅན་རྣམས་ཀྱི་བླ་ཚེ་སྲོག་གསུམ་མཐུ་ནུས་དང་བཅས་པ་ཐམས་ཅད་འོད་ནག་གི་རྣམ་པར་འུབ་ཀྱིས་འདུས་ཏེ་ལིང་ག་ལ་ཐིམ་པས་གཉིས་སུ་མེད་པར་གྱུར༔

བདག་མདུན་གྱི་སྐུ་ལས་སྤྲུལ་པའི་ཕོ་ཉ་ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་ཐོགས་པ་དཔག་ཏུ་མེད་པ་འཕྲོས་ནས་གནོད་བྱེད་དགྲ་བགེགས་ཐམས་ཅད་རང་དབང་མེད་པར་བཀུག་ནས་ལིང་ག་ལ་ཐིམ་པར་གྱུར༔ དེ་ནས་འགུགས་པ་ནི༔ ན་མོ༔ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་ ༣༣༧༽ དང༔ སངས་རྒྱས་དང་ཆོས་དང་དགེ་འདུན་རྣམས་ཀྱི་བཀའ་བདེན་པ་དང༔ ཆོས་སྐུ་ལོངས་སྐུ་སྤྲུལ་སྐུ་རྣམས་ཀྱི་བཀའ༴ ཡི་དམ་རྒྱལ་བའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ༴ མ་གནས་གསུམ་གྱི་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་རྣམས་ཀྱི་བཀའ༴ ཆོས་ཉིད་གདོད་ནས་དག་ཅིང་ཆོས་ཅན་རྒྱུ་འབྲས་བསླུ་བ་མེད་པའི་བདེན་པའི་མཐུ་དང་ནུས་པ་ལ་བརྟེན་ནས༔ སྤྱིར་སངས་རྒྱས་བསྟན་པ་བཤིགས་པའི་ལག་དམར༔ སྒོས་རྡོ་རྗེ་སློབ་དཔོན་གྱི་སྐུ་དགྲ༔ བསླབ་པའི་སློབ་བུ་དམ་ལོག༔ རྣལ་འབྱོར་ཡོངས་ཀྱི་སྒོས་དགྲ༔ དམ་སྲི་ཡ་མ་སྤུན་དགུ༔ རྒྱལ་བསྟན་སྤྱི་ལ་གནོད་པའི་རྒྱ་འདྲེ་མེ་ཞོན༔ འབྱུང་པོ་རླུང་ཞོན༔ རྒྱལ་བཙན་ཐེའུ་རང་བདུད་འགོང་དམ་སྲི་ལ་སོགས་པའི་གནོད་བྱེད་དགྲ་བགེགས་རྣམས་ཀྱི་ཚེ་བླ་སྲོག་གསུམ་མཐུ་ནུས་ཐམས་ཅད་སྟོང་གསུམ་རི་རབ་གླིང་བཞི་གང་ན་གནས་ཀྱང་སྐད་ཅིག་རང་དབང་མེད་པར་གཟུགས་རཱུ་པ་འདི་ལ་ཁུག་ཅིག༔ ནྲྀ་ཨ་ཀརྵ་ཡ་ཛ་ཛཿ ཏྲེི་ཨ་ཀརྵ་ཡ་ཛ་ཛཿ ཞེས་ལན་བདུན་ནམ་ཉེར་གཅིག་བརྗོད་མཐར༔ ཨོཾ་བཛྲ་ཀྲོ་དྷ་ཧྱ་གྲཱི་ཝ་བཛྲ་བྷ་ར་ཧི་ཧ་རི་ནི་ས་ཨ་ཡ་ ༣༣༨༽ མ་དུ་རུ་ཙ་ཤ་ན་གནོད་བྱེད་དགྲ་བགེགས་རྣམས་ཀྱི་བླ་སྲོག་རྣམ་པར་ཤེས་པ་ཨཾ་ཀུ་ཤ་ཡ་ཛཿ ཁུག་ཛཿ ནྲྀ་ཏྲི་ཡཾ་ཛཿ ཛཿཧཱུྃ་བྃ་ཧོཿ ཞེས་འགུགས་རྟགས་མ་བྱུང་བར་དུ་བརྩོནཿ དེ་ལས་ལྷ་དབྱེ་ནི༔ ཧཱུྃ་བྷྱོ༔ དཔལ་ཆེན་ཆེ་མཆོག་པདྨ་ཧེ་རུ་ཀའི༔ དཀྱིལ་འཁོར་ལྷ་ཚོགས་ཐུགས་དམ་གནད་ནས་བསྐུལ༔ མ་གཡེལ་དམ་ཚིག་ཆེན་པོའི་དུས་ལ་བབས༔ སྡང་བར་བྱེད་པའི་དགྲ་གདོན་བགེགས་ཚོགས་ཀྱི༔

སྲུང་སྐྱོབ་ལྷ་སྲུང་ཀུན་དང་ད་ཕྱེས་ཤིག༔ མཉམ་པོར་འོང་བའི་བདུད་དང་མྱུར་དུ་སྤྲོད༔ རྩ་སྔགས་མཐར༔ མ་མ་ཏྲཀ་རཀྵ་མཱ་ར་ཡ་ཕྱེས་ཕྱེས་ཁྲོལ་ཁྲོལ་རུ་ཏྲ་མཱ་ར་ཡ་རྦད༔ དེ་ནས་གཟུགས་ལ་དབབ་པ་ནི༔ ཧཱུྃ་བྷྱོ༔ དཔལ་གྱི་ཆེ་མཆོག་པདྨ་ཧེ་རུ་ཀའི༔ སྐུ་ལས་སྤྲུལ་པའི་ཕོ་ཉ་སྐར་ལྟར་འཕྲོས༔ ཉམས་པ་བདུན་ལྡན་དགྲ་དང་བགེགས་ཀྱི་ཚོགས༔ ལྕགས་ཀྱུས་ཟུངས་ལ་ཞགས་པ་འབར་བས་ཆིངས༔ ལྕགས་སྒྲོག་ཅན་གྱིས་ཡན་ལག་སྡོམ་པར་གྱིས༔ དྲིལ་བུས་སྨྱོར་ཆུགས་བརྒྱལ་ནས་རེངས་སུ་ཆུགས༔ བླ་སྲོག་རྣམ་ཤེས་གཟུགས་བྱང་རྟེན་ལ་བསྟིམས༔ དྲིལ་སྔགས་མཐར༔ ཨོཾ་བཛྲ་ཨཾ་ཀུ་ཤ་ཡ་ཛཿ ཨོཾ་བཛྲ་པཱ་ཤ་ཧཱུྃ༔ ཨོཾ་བཛྲ་སྥོ་ ༣༣༩༽ཊ་བྃ༔ ཨོཾ་བཛྲ་གཎྜེ་ཧོ༔ རུ་ཏྲ་ཤ་ཏྲུཾ་མཱ་ར་ཡ་ཐིབ་ཐིབ་མྱོས་མྱོས་ཆིངས་ཆིངས་རྦད་སོད༔ དེ་ནས་བཅིང་བའི་ལས་ནི༔ ཧཱུྃ་བྷྱོ༔ དབང་ཆེན་ལྷ་ཚོགས་ཐུགས་དམ་གནད་ནས་བསྐུལ༔ མ་གཡེལ་དམ་ཚིག་ཆེན་པོའི་དུས་ལ་བབས༔ ཉམས་པ་བདུན་ལྡན་དགྲ་དང་བགེགས་རྣམས་ཀྱི༔ སྒོ་གསུམ་མཐུ་ནུས་སྟོབས་རྩལ་མ་ལུས་ཀུན༔ ཁྲོལ་མེད་ཕྲིན་ལས་ཕྱག་རྒྱས་དམ་དུ་ཆིངས༔ ནམ་ཡང་ལྡང་མེད་བྱད་དུ་བཅུག་པར་མཛོད༔ དྲིལ་སྔགས་མཐར༔ རུ་ཏྲ་ཨ་མུ་ཀ་མཱ་ར་ཡ་ཆིངས་ཆིངས་བཛྲ་པ་ཤ་ཧཱུྃ༔ དེ་ནས་ཐུན་གདབ་པ་ནི༔ ཧཱུྃ་བྷྱོ༔ དཔལ་ཆེན་པདྨ་དབང་གི་དཀྱིལ་འཁོར་ལྷ༔ མ་གཡེལ་དམ་ཚིག་ཐུགས་དམ་དུས་ལ་བབས༔ སྐུ་གསུང་ཐུགས་ཡོན་ཕྲིན་ལས་སྤྲུལ་པ་ཡི༔ ལས་བྱེད་ཕོ་ཉའི་ཚོགས་ཀྱི་དུས་ལ་བབས༔ དུག་ཐུན་མཚོན་ཆའི་ཟོར་ཁ་དགྲ་ལ་ཕེབས༔ གཉིས་སྣང་བདག་ལྟའི་འཁྲུལ་པ་རྡུལ་དུ་རློག༔ ཕུར་ཐུན་ཟོར་ཁ་དགྲ་དང་བགེགས་ལ་ཕོབས༔ མ་རིག་འཁྲུལ་པའི་བག་ཆགས་རྡུལ་དུ་རློག༔ ས་ཐུན་དྲག་པོའི་ཟོར་ཁ་དགྲ་ལ་ཕོབས༔ ང་རྒྱལ་འཁོར་བའི་འཁྲུལ་འཁོར་རྡུལ་དུ་རློག༔ ཆུ་ཐུན་དྲག་པོའི་ཟོར་ཁ་ ༣༤༠༽དགྲ་ལ་ཕོབས༔ ཞེ་སྡང་འཁོར་བའི་བག་ཆགས་རྡུལ་དུ་རློག༔ མེ་ཐུན་དྲག་པོའི་ཟོར་ཁ་དགྲ་ལ་ཕོབས༔ ཉོན་མོངས་འདོད་ཆགས་འཁྲུལ་སྣང་རྡུལ་དུ་རློག༔

རླུང་ཐུན་ཟོར་ཁ་དགྲ་དང་བགེགས་ལ་ཕོབས༔ ཕྲག་དོག་འཁྲུལ་པའི་བག་ཆགས་རྡུལ་དུ་རློག༔ སྣ་ཚོགས་ཐུན་གྱི་ཟོར་ཁ་དགྲ་ལ་ཕེབས༔ གཟུང་འཛིན་འཁྲུལ་པའི་བག་ཆགས་རྡུལ་དུ་རློག༔ དྲིལ་སྔགས་མཐར༔ དགྲ་གདོན་བགེགས་ཚོགས་རྣམས་ཀྱི་བླ་ཚེ་སྲོག་གི་སྟེང་དུ་ཐུན་བྷྱོ་རྦད་སོད་ཕོབ་ཛ་ཕོབ་ཛ་མ་ར་ཡ་ཕཊ༔ དེ་ནས་གཏུན་དུ་རྡུང་པ་ནི༔ ཧཱུྃ་བྷྱོ༔ དབང་ཆེན་དཀྱིལ་འཁོར་ལྷ་ཚོགས་རྣམས༔ མ་གཡེལ་ཐུགས་དམ་དུས་ལ་བབས༔ ཉམས་པ་བདུན་ལྡན་དགྲ་བགེགས་འདི༔ རྡོ་རྗེ་འབར་བས་གཏུན་དུ་བརྡུང༔ རྡུལ་ཕྲན་ཕྱེ་མར་བརླག་པར་གྱིས༔ འཁྲུལ་སྣང་འཁོར་བའི་འཆིང་རྒྱ་ཁྲོལ༔ དྲིལ་སྔགས་མཐར༔ དགྲ་བགེགས་སརྦ་ཤ་ཏྲུཾ་མཱ་ར་ཡ་ཕཊ༔ ཏ་ཐ་ཡ་ཏ་ཐ་ཡ་རྦད་སོད༔ དེ་ནང་བསྟབ་པ་ནི༔ ཧཱུྃ༔ དབང་ཆེན་ལྷ་ཚོགས་ཞལ་ཕྱེས་ཤིག༔ ཉམས་པ་བསྒྲལ་བའི་ཤ་ཁྲག་རུས༔ དབང་ཡུལ་ཕུང་ཁམས་བཅས་པ་ཀུན༔ མཉམ་ཉིད་བདེ་ཆེན་ཞལ་ ༣༤༡༽དུ་བསྟབས༔ འགགས་མེད་རོལ་པའི་མགྲིན་པར་བརྒྱུད༔ ཆོས་དབྱིངས་ཡངས་པའི་ལྟོ་བར་བྲུབས༔ འཁྲུལ་མེད་ཀ་དག་ཆེན་པོར་དྲོངས༔ རྩ་སྔགས་མཐར༔ དགྲ་བགེགས་ཀྱི་མ་ཧཱ་མཾ་ས་ལ་ཁཱ་ཧི༔ མ་ཧཱ་རཀྟ་ལ་ཁཱ་ཧི༔ མ་ཧཱ་ཙིཏྟ་ལ་ཁཱ་ཧི༔ མ་ཧཱ་ཀིཾ་ནི་རི་ཏི་ལ་ཁཱ་ཧི༔ ལ་ཧཱ་བསུ་ཏ་ལ་ཁཱ་ཧི༔ ཞེས་བསྟབས་ནས་སྲིད་པ་ལས་ཀྱི་འཁྲུལ་པ་ཐམས་ཅད་དབྱིངས་སུ་རོལ་པར་བསམ་མོ༔ ས་མ་ཡ༔ ཨེ་མཿཕྱི་རབས་སྐལ་ལྡན་ལས་འཕྲོ་ལྡན་རྣམས་ཀྱིས༔ བསྐྱེད་རིམ་གནད་ཟབ་ཉམས་ལེན་ལྷུར་བླང་ནས༔ སྒྲུབ་པའི་ལྟས་བྱུང་འགྲུབ་རྟགས་མངོན་གྱུར་ཚེ༔ དྲག་པོའི་ལས་ཀྱི་སྦྱོར་བ་འདིར་བརྩོན་ན༔ དགྲ་བགེགས་ཐུལ་ཞིང་ཕྱི་ནང་བར་ཆད་ཞི༔ ཟབ་གྱུར་གདམས་པ་གཅིག་ཆོག་འདི་ཁོ་ན༔ པད་འབྱུང་བདག་གིས་མཚོ་རྒྱལ་ཁྱེད་ལ་གདམས༔ མ་འོངས་དོན་དུ་མི་འགྱུར་བརྡ་རུ་ཐོབ༔ སྙིགས་མ་ཉི་ཤུ་ཁ་རལ་དུས་ཀྱི་ཚེ༔ ཌཱ་ཀིའི་སྤྲུལ་པར་འཕྲད་པའི་སྨོན་ལམ་བཏབ༔ སྐལ་ལྡན་ལས་ཅན་རྣམས་ཀྱི་དཔལ་དུ་ཤར༔ སྐལ་མེད་ལོག་ལྟ་ཅན་ལ་འདི་མ་འཕྲད༔ བཀའ་སྲུང་དྲེགས་པའི་ཚོགས་ཀྱིས་ཐུབ་པར་སྲུངས༔

ས་མ་ཡ༔ ཟབ་རྒྱ༔ གསང་རྒྱ༔ སྦས་རྒྱ༔ གཏེར་རྒྱ༔ བརྡ་ཐིམ༔ ༔ ཅེས་པ་འདི་ཡང་ ༣༤༢༽ ཆོས་ཀྱི་བདག་པོ་ག་ག་ཧྲི་དའི་སྒྱུ་འཕྲུལ་མཁན་པོ་ནོར་བུ་དབང་རྒྱལ་དང་རང་གི་ཉེ་གནས་ཤཱཀྱའི་དགེ་བཙུན་གུ་རུ་པདྨའི་ལུང་ཟིན་ཡི་གེའི་འདུ་བྱེད་ཚུལ་ཁྲིམས་རྡོ་རྗེ། བུ་མོ་ཆོས་དབྱིངས་སྒྲོན་མ་སོགས་ཀྱིས་ནན་ཆེར་ཡང་ཡང་བསྐུལ་ངོར་བདེ་བའི་རྡོ་རྗེས་རང་ལོ་ཞེ་གཅིག་བསྐལ་པ་ཆུ་སྤྲེལ་ལོའི་ཡར་ཚེས་ལ་ཉམས་ཆོས་ཡིག་རིས་སུ་བྲིས་པ་འདིས་ཀྱང་རྒྱ་འདྲེའི་དམག་འཁྲུགས་ཀྱི་གཡུལ་ངོ་རྡུལ་དུ་བརླགས་ནས་རྒྱལ་བའི་བསྟན་པ་རིན་ཆེན་དར་ཞིང་རྒྱས་བའི་རྒྱུར་གྱུར་ཅིག། དགེའོ།།