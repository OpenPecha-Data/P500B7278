༤༦༡༽ ཆོས་ཉིད་མཁའ་འགྲོའི་ཐུགས་ཐིག་ལས༔ འཇམ་དཔལ་མངོན་རྟོགས་ཤེས་རབ་བློ་འཕེལ་བཞུགས༔ ༤༦༢༽ ན་མོ་པདྨ་ཀཱ་ར་ཡེ༔ གང་དག་སྐལ་བར་ལྡན་པ་ཡིས༔ ཤེས་རབ་སྤོབས་པའི་གཏེར་འཆང་བ༔ འཇམ་དཔལ་ཡེ་ཤེས་སྒྲུབ་པའི་ཐབས༔ ཡང་ཟབ་སྙིང་པོ་འདིར་བསྟན་བྱ༔ ས་མ་ཡ༔ སྔོན་འགྲོ་དངོས་གཞི་རྗེས་གསུམ་ལས༔ དང་པོ་སྔོན་འགྲོ་སྐྱབས་སེམས་ནི༔

 ན་མོ༔ བདག་དང་མཐའ་ཡས་སེམས་ཅན་ཀུན༔ དེང་བཟུང་བྱང་ཆུབ་མ་ཐོབ་བར༔ འཇམ་དཔལ་དབྱངས་ལ་སྐྱབས་སུ་མཆི༔ འགྲོ་རྣམས་མ་རིག་ལས་སྒྲོལ་ཕྱིར༔ སྨོན་དང་འཇུག་པ་བྱང་ཆུབ་སེམས༔ དམ་པ་བདག་གིས་བསྐྱེད་པར་བགྱི༔ ལན་གསུམ་བརྗོད་ཅིང་རང་རྒྱུད་སྦྱངས༔ གཉིས་པ་དངོས་གཞི་བསྒོམ་པ་ནི༔ ཨཱཿ ཆོས་རྣམས་རང་བཞིན་སྟོང་པ་ཉིད༔ སྟོང་ཉིད་གདངས་ལས་སྙིང་རྗེའི་རྩལ༔ རྒྱུ་ཡི་སོ་བོན་འཕྲོས་པ་ལས༔ བདེ་ཆེན་འགྱུར་མེད་ཞིང་གི་དབུས༔ ལྷུན་གྲུབ་གཞལ་ཡས་བཀོད་པ་ངོམས༔ དེ་དབུས་སྐྱོན་བྲལ་པད་ཟླའི་སྟེང༔ རང་ཉིད་སྐད་ཅིག་དྲན་རྫོགས་སུ༔ འཇམ་དཔལ་ཡེ་ཤེས་སེམས་དཔའི་སྐུ༔ མ་རིག་མུན་སེལ་སེར་གསལ་མཛེས༔ ཉག་གཅིག་ཞལ་དང་མཁྱེན་གཉིས་སྤྱན༔ ཟུང་འཇུག་ཕྱག་གཉིས་གཡས་པ་ཡིས༔ ཤེས་རབ་རལ་གྲི་སྙན་ཐད་འཛིན༔ གཡོན་པས་ཐུགས་ ༤༦༣༽ཀར་ཨུཏྤ་ལ༔ འདབ་མ་སྙན་ཐད་གྱེས་པའི་སྟེང༔ ཟབ་རྒྱའི་ཆོས་ཀྱི་གླེགས་བམ་འཛིན༔ དོན་གཉིས་སྙན་གྱི་པདྨོ་རྒྱས༔ བདེན་གཉིས་ཤངས་ཀྱི་དབྱིབས་མཛེས་ཤིང༔ མཚན་བཟང་སོ་གཉིས་ཚེམས་ཕྲེང་དངར༔ ལོངས་སྐུ་འགགས་མེད་ལྗགས་པད་སྲབ༔ ཡེ་ཤེས་ལྷུན་རྫོགས་དབུ་སྐྲ་བཅིངས༔ འགྲོ་ཀུན་རྗེས་འཛིན་ཟར་བུ་འཁྲོལ༔ སྲིད་ཞི་གཉིས་མེད་ཞབས་གཉིས་ཀྱིས༔ རྡོ་རྗེ་སྐྱིལ་ཀྲུང་པད་ཟླར་བཞུགས༔ ཕྱིན་དྲུག་མཐར་ཕྱིན་རིན་ཆེན་གྱི༔ དབུ་རྒྱན་སྙན་ཆ་མགུལ་རྒྱན་དང༔ ལོངས་སྤྱོད་རྫོགས་པའི་ཆས་ཀྱིས་སྤྲས༔ ཡོན་ཏན་ཡོངས་རྫོགས་དར་སྣས་བརྒྱན༔ ཞི་འཛུམ་མཚན་དང་དཔེ་བྱད་ལྡན༔ ཡེ་ཤེས་འཇའ་འོད་འཁྱིལ་པའི་ཀློང༔ སྣང་སྟོང་སྒྱུ་མའི་སྐུ་རུ་བསྒོམ༔ དེ་ལྟར་གསལ་བའི་གནས་གསུམ་ལས༔ འོད་འཕྲོས་དབྱིངས་བཞུགས་རྒྱལ་བ་དང༔ བླ་མ་འཇམ་དཔལ་རྣམ་པ་རུ༔ སྤྱན་དྲངས་དམ་ཡེ་དབྱེར་མེད་པར༔ གཉིས་མེད་རོ་གཅིག་བརྟན་པར་བཞུགས༔ ཡོངས་གྲུབ་རིག་པས་ཕྱག་འཚལ་ལོ༔ ཕྱི་ནང་གསང་བའི་མཆོད་པའི་ཚོགས༔ ༤༦༤༽ དཀྱིལ་འཁོར་ལྷ་ཚོགས་དགྱེས་ཕྱིར་འབུལ༔ ཇི་ལྟ་ཇི་སྙེད་མཁྱེན་ཅིང་གཟིགས༔

གཟུང་སྤོབས་བློ་གྲོས་ཀུན་གྱི་མཛོད༔ རྒྱལ་ཀུན་མཁྱེན་བརྩེའི་ཡེ་ཤེས་འཆང༔ འཇམ་དཔལ་ཡེ་ཤེས་སེམས་དཔར་བསྟོད༔ མ་རིག་འཁྲུལ་པའི་དབང་སོང་བས༔ གཉིས་འཛིན་སེམས་ཀྱི་སྒྲིབ་པ་བཤགས༔ བཛྲ་ས་མ་ཡ་ཤུདྡྷེ་ཨཱཿ རང་ཉིད་འཇམ་དཔལ་ཐུགས་ཀ་རུ༔ པདྨ་ཟླ་བའི་ལྟེ་བ་རུ༔ གསེར་གྱི་འཁོར་ལོ་རྩིབས་དྲུག་པའི༔ ལྟེ་བར་རལ་གྲིའི་ཁོང་གསེང་དུ༔ དྷཱིཿཡིག་གསེར་གྱི་མདོག་ཅན་ལ༔ རྩ་བའི་སྔགས་ཀྱིས་གཡས་སུ་བསྐོར༔ འོད་འཕྲོས་རྒྱལ་མཆོད་བྱིན་རླབས་བསྡུས༔ མར་འཕྲོས་འགྲོ་བའི་སྒྲིབ་པ་སྦྱངས༔ ཚེ་བསོད་དཔལ་ཡོན་ནུས་པ་དང༔ འབྱུང་ལྔའི་དྭངས་བཅུད་མ་ལུས་པ༔ འོད་ཀྱི་རྣམ་པར་ཚུར་བསྡུས་བསྟིམས༔ འཁོར་འདས་ཡོངས་ཀྱི་སྲོག་ཐོབ་བསམ༔ ཨོཾ་ཨ་ར་པ་ཙ་ན་དྷཱིཿ ཅེས་པ་བསྙེན་པའི་མན་ངག་གོ༔ སླར་ཡང་དྷཱིཿལས་འོད་འཕྲོས་པས༔ རྒྱལ་ཀུན་གསང་གསུམ་མཉེས་མཆོད་འབུལ༔ མཁྱེན་བརྩེ་ནུས་བྱིན་དཔལ་ཡོན་ཏན༔ འོད་ལྔའི་རྣམ་པར་རང་ལ་ཐིམ༔ གཟུངས་སྤོབས་བླ་གྲོས་དབང་ཐོབ་ནས༔ ཤེས་རབ་སྣང་བ་རྒྱས་པར་བསམ༔ ཨོཾ་ཨ་ར་པ་ ༤༦༥༽ཙ་ན་དྷཱིཿ ཞེས་བཟླ་སྒྲུབ་བའི་ལས་རིམ་མོ༔ ཨོཾ་ནི་རྒྱལ་ཀུན་གསང་གསུམ་རྫོགས༔ སྐུ་དང་ཡེ་ཤེས་ཡོན་ཏན་དཔལ༔ དབང་དང་བྱིན་རླབས་ཀུན་གྱི་མཛོད༔ ཨ་ནི་ཆོས་ཀུན་སྙིང་པོར་དྲིལ༔ སྐྱེ་འགགས་འགྱུར་མེད་སྤྲོས་བྲལ་དབྱིངས༔ ཆོས་རྣམས་ཀུན་གྱི་འབྱུང་གནས་ཆེ༔ ར་ཡིས་མ་རིག་དྲྭ་བ་གཅོད༔ སྨྲ་ངན་སྒོལ་བ་ཚར་བཅད་ནས༔ སྤོབས་པའི་གཏེར་བརྒྱད་ཀུན་ཐོབ་འགྱུར༔ པ་ཡིས་མཁྱེན་བརྩེའི་ཡེ་ཤེས་དང༔ ཤེས་རབ་སྣང་བ་མཆོག་ཐོབ་ནས༔ མ་རིག་བློ་ཡི་མུན་པ་སེལ༔ ཙ་ཡིས་གཟུངས་ཀྱི་སྒོ་འཕར་འབྱེད༔ ཤེས་བྱའི་ཆོས་ཀུན་རབ་ཏུ་གསལ༔ བདེན་དོན་མངོན་པར་མཁྱེན་པའོ༔ ན་ཡིས་སྲིད་པའི་རྩ་བ་གཅོད༔ སྒྲིབ་གཉིས་དྲི་མ་དབྱིངས་སུ་སངས༔ ཤེས་རབ་གསུམ་གྱི་སྣང་བ་ཐོབ༔ དྷཱིཿནི་སྲིད་ཞི་ཀུན་གྱི་སྲོག༔ ཇི་ལྟ་ཇི་སྙེད་མཁྱེན་ཅིང་གཟིགས༔ སྙིང་པོ་བཅུད་དྲིལ་འདི་ཁོ་ན༔

རྣམ་གཉིས་དངོས་གྲུབ་འབྱུང་བའི་གནས༔ འདི་ཉིད་གཅིག་པུར་གནད་དྲིལ་ན༔ མགོན་པོ་ཀུན་གཟིགས་གོ་འཕང་ལ༔ རིང་པོར་མི་ལོན་ཚེ་འདིར་གྲོལ༔ གསང་བ་ཤེས་རབ་རྩ་འབྱེད་ཐབས༔ མན་ངན་ཟུང་འཇུག་ཡིག་འབྲུ་ནི༔ དྷཱིཿསེར་ཁོང་གསེང་ཧྲཱིཾ་ཡིག་སྔོ༔ དྭངས་གསལ་སྤུ་ཡིས་བྲིས་ལྟར་གསལ༔ བཟླས་དམིགས་གནད་ལ་གཟིར་བ་ལ༔ སྲོག་གི་ཡང་སྙིང་འབྲུ་གཅིག་ནི༔ རང་ཉིད་ལྷར་གསལ་ཐུགས་ཀ་རུ༔ དྷཱིཿཡིག་ ༤༦༦༽ ཧྲཱིཿགིས་མཚན་པ་བསྒོམ༔ དེ་ལས་འོད་འཕྲོས་རྒྱལ་རྣམས་དང༔ པཎྜི་ཏ་དང་མཁས་གྲུབ་སོགས༔ སྨྲ་བའི་དབང་པོ་ཐམས་ཅད་ཀྱི༔ ཤེས་རབ་གཟུངས་སྤོབས་བློ་གྲོས་ཀུན༔ སེར་གསལ་འོད་ཀྱི་རྣམ་པ་རུ༔ ཚུར་བསྡུས་རང་གི་ཐུགས་སྲོག་ལ༔ ཆུ་ལ་ཆུ་བཞག་ཇི་བཞིན་དུ༔ གཉིས་མེད་རོ་གཅིག་འདྲེས་བསམ་ཞིང༔ ཡེངས་མེད་སྙིང་པོ་འདི་བཟླས་བྱ༔ དྷཱི་ཧྲཱིཾཿ ཞེས་པ་དུས་དྲུག་ཆགས་མེད་བྱ༔ དེ་ཡིས་དབུ་མགྲིན་རྩ་སྐྱོན་སེལ༔ ཤེས་རབ་ཆེ་ཞིང་གཟུངས་སྤོབས་ཐོབ༔ སྐབས་སུ་ཉ་སྟོང་དུས་དྲུག་གམཿ ཉི་ཟླ་སྒྲ་གཅན་དང་འཕྲད་དུས༔ ལྷག་པའི་ལྷ་ལ་འདོད་གསོལ་ནི༔ ཧོཿ འཇམ་དཔལ་སྨྲ་བའི་དབང་ཕྱུག་ཁྱོད་ཀྱིས་བདག་ལ་དོན་རབ་མཁྱེན་པའི་ཡེ་ཤེས༔ མི་བརྗེད་པའི་གཟུངས༔ ཆགས་ཐོགས་མེད་པའི་ཤེས་རབ༔ ཟིལ་གྱིས་མི་ནོན་པའི་སྤོབས་པ༔ འཆད་རྩོད་རྩོམ་པའི་བློ་གྲོས༔ འགྲོ་བའི་མུན་སེལ་གྱི་ཐུགས་རྗེ༔ མདོར་ན་རིག་པའི་གནས་ལྔ་ལ་དབང་འབྱོར་ཞིང༔ ལུང་དང་རྟོགས་པའི་གཞུང་དོན་མ་ལུས་བདག་གི་ཁོང་དུ་ཆུད་ནས་ཚེ་འདི་ཉིད་ལ་དོན་གཉིས་ཀྱི་མཛད་པ་མཐར་ཕྱིན་ཏེ་ནང་གསལ་འཇམ་དཔལ་དཔའ་བོའི་གོ་འཕང་ཐོབ་པར་མཛད་དུ་གསོལ༔ ཅེས་དང༔ རྩ་སྔགས་སྙིང་པོ་ཅི་འགྲུབ་དང༔ ལྕེ་ཟླ་གདན་ལ་བསྒོམ་པའི་སྟེང་དུ་དྷཱིཿཧྲཱིཾ་ ༤༦༧༽ གསལ་ལ༔ ངག་ནས་བརྗོད་བཞིན་དམིགས་གནད་ལ་ཡེངས་མེད་བྱའོ༔ དེ་ནི་ལས་སྦྱོར་རིམ་པའོ༔ ས་མ་ཡ༔ གསུམ་པ་རྗེས་རིམ་ནི༔ ཉེར་སྤྱོད་ཀྱིས་མཆོད་ལ་བསྟོད་པ་ནི༔ དྷཱིཿ དམར་སེར་ཉི་མ་འཆར་ཀའི་མདངས་བཀྲ་བ༔

ཨུཏྤལ་སྟེང་ན་རལ་གྲི་པོ་ཏི་འཛིན༔ བཅུ་ཕྲག་བཅུ་དང་བཅུ་གཉིས་རྒྱན་གྱིས་སྤྲས༔ འཇམ་དཔལ་སྨྲ་བའི་དབང་པོ་ཁྱོད་ལ་བསྟོད༔ དགེ་བ་འདི་ཡིས་འཇམ་དཔལ་དབྱངས་འགྲུབ་ནས༔ ཤེས་རབ་མཆོག་གི་སྤོབས་པ་རབ་ཐོབ་ཅིང༔ མགོན་པོ་ཀུན་གཟིགས་མཆོག་གི་གོ་འཕང་ལ༔ རང་གཞན་འགྲོ་ཀུན་མ་ལུས་སྤྱོད་གྱུར་ཅིག༔ དེ་ལྟར་ཚུལ་བཞིན་ཉམས་བླངས་ན༔ ཤེས་རབ་སྣང་བ་རབ་རྒྱས་ནས༔ གཟུངས་སྤོབས་བློ་གྲོས་ཐོབ་པར་ངེསཿ ཚེ་འདིར་དོན་གཉིས་ངང་གིས་འབྱུང༔ ཐེ་ཚོམ་མེད་དོ་ས་མ་ཡ༔ དེ་ལ་བརྟེན་ནས་ཚོགས་མཆོད་ནི༔ ཅི་འབྱོར་པ་ཡི་ཟས་སྣ་བསགས༔ ཡང་ན་བཟའ་ཚོགས་བྱེད་ཀྱང་རུང༔ རྃ་ཡྃ་ཁྃ་གིས་མི་གཙང་སྦྱངས༔ ཨོཾ་ཨཱཿཧཱུཾ་གིས་བདུད་རྩིར་བསྒྱུར༔ རང་ཉིད་ལྷ་ཡི་ཏིང་འཛིན་གྱིས༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ སྣང་བ་སྣོད་ཀྱི་ཀ་པཱ་ལར༔ སྣོད་བཅུད་འདོད་ཡོན་ཚོགས་སུ་བཤམས༔ ཡེ་ཤེས་བདུད་རྩིར་བྱིན་གྱིས་བརླབས༔ ཟག་མེད་བདེ་སྟོང་བསྐྱེད་ ༤༦༨༽པའི་རྫས༔ རྩ་གསུམ་རྒྱལ་བ་རྒྱ་མཚོ་དང༔ འཇམ་དཔལ་དཀྱིལ་འཁོར་ལྷ་ལ་འབུལ༔ བདག་ཅག་བསོད་ནམས་རྫོགས་ཕྱིར་བཞེས༔ ཐུགས་དམ་བསྐང་ལ་ཉམས་ཆགས་བཤགས༔ གཟུང་འཛིན་དབྱིངས་བསྒྲལ་ལྷག་མེད་རོལ༔ གསང་བ་མཆོག་གི་དངོས་གྲུབ་སྩོལ༔ ལྷག་སྐྱོང་མགྲོན་རྣམས་ལྷག་གཏོར་བཞེས༔ ཕྱི་ནང་བར་ཆད་དབྱིངས་སུ་བཟློག༔ ཨུ་ཙྪིཥྚ་བཱ་ལིཾ་ཏ་ཁཱ་ཧིཿ ཆད་དོན་ལ་གནས་སྲུང་མ་དང༔ མ་ཡམས་བསྟན་མ་ཡ་མའི་ཚོགས༔ དམ་ཚིག་གསང་བའི་གཏོར་མ་ལོངས༔ ཕྲིན་ལས་རབ་འབྱམས་ལྷུན་གྲུབ་མཛོད༔ མ་རིག་གཉིས་སྣང་རུ་ཏྲ་བྲུབ༔ ལྡང་མེད་ཡེ་ཤེས་རོལ་པས་མནན༔ ཕྱི་ནང་གསང་བའི་མཆོད་པའི་ཚོགས༔ འཇམ་དཔལ་དཀྱིལ་འཁོར་དགྱེས་ཕྱིར་མཆོད༔ རང་བྱུང་ལྷན་སྐྱེས་ཡེ་ཤེས་ལྷ༔ རྒྱལ་བའི་སྐུ་གསུང་ཐུགས་ལ་བསྟོད༔ མཆོག་ཐུན་དངོས་གྲུབ་དེང་འདིར་སྩོལ༔ སརྦ་སིདྡྷི་ཕ་ལ་ཧོཿ ལྷ་སྔགས་ཏིང་འཛིན་གཡེལ་བ་བཤགས༔ ས་མ་ཡ་ཤུདྡྷེ་ཨཱཿ དགེ་འདི་འགྲོ་བ་ཡོངས་ལ་བསྔོ༔ ཀུན་ཀྱང་སངས་རྒྱས་ས་ཐོབ་ཤོག༔

ཐབས་ཀྱིས་བསྐྱེད་པའི་དཀྱིལ་འཁོར་ལྷ༔ ཤེས་རབ་རིག་བའི་ཀློང་དུ་ཨཱཿ སླར་ཡང་རྗེས་ཐོབ་ལྷ་སྐུར་གསལ༔ ༤༦༩༽ དྷཱིཿདྷཱིཿདྷཱིཿ ས་གསུམ་དགེ་བའི་བཀྲ་ཤིས་གང༔ བདག་ཅག་རྣམས་ལ་བདེ་ལེགས་ཤོག༔ ཚོགས་མཆོད་ཕུལ་བའི་བསོད་ནམས་ཀྱིས༔ བདག་གཞན་འགྲོ་བ་མ་ལུས་པ༔ དམ་པ་སྐུ་གཉིས་ཐོབ་པ་དང༔ མངོན་གྱུར་དང་པོའི་ས་ཐོབ་ཤོག༔ དེ་ཡིས་ཚོགས་རྫོགས་སྒྲིབ་དག་ནས༔ ཚེ་འདིར་དོན་གཉིས་དཔལ་ཐོབ་ངེས༔ ས་མ་ཡ༔ དེ་ལ་བརྟེན་ནས་མེ་ཚོགས་ནི༔ དུ་བ་མེད་པའི་མེ་དཀྱིལ་དུ༔ དཀར་གསུམ་དང་ནི་མངར་གསུམ་དང༔ འདབ་ལྡན་མེ་ཏོག་སེར་པོའི་རིགས༔ སྨན་སྣ་ལ་སོགས་རྫས་སུ་བསགས༔ ཡང་ན་མེ་ཏོག་སེར་པོ་དང༔ ཅི་འབྱོར་པ་ཡི་རྫས་བསགས་ནས༔ མེ་ཐབ་དམིགས་མེད་སྟོང་པ་གྱུར༔ སྟོང་པའི་ངང་ལས་སྐད་ཅིག་གིས༔ མཁའ་ལ་འཇའ་ཚོན་ཤར་བ་བཞིན༔ བདེ་ཆེན་འགྱུར་མེད་ཞིང་ཁམས་སུ༔ བཀོད་པ་རབ་རྫོགས་གཞལ་ཡས་དབུས༔ པདྨ་ཟླ་བ་རྒྱས་པའི་སྟེང༔ མདུན་བསྐྱེད་ཡེ་ཤེས་སེམས་དཔའ་ནི༔ འཇམ་དཔལ་དམར་སེར་གུར་གུམ་མདོག༔ ཕྱག་གཉིས་རལ་གྲི་པོ་སྟི་འཛིན༔ ཞལ་གཅིག་འཛུམ་པའི་མདངས་དང་ལྡན༔ སྤྱན་གཉིས་འགྲོ་ལ་བརྩེ་བར་གཟིགས༔ དབུ་སྐྲ་ཐོད་བཅིངས་ཟར་བུ་གྲོལ༔ ལོངས་སྤྱོད་རྒྱན་རྫོགས་ཞི་ཚུལ་ ༤༧༠༽ལྡན༔ ཡེ་ཤེས་འོད་ལྔའི་ཀློང་དཀྱིལ་དུ༔ ཞབས་གཉིས་རྡོ་རྗེའི་སྐྱིལ་ཀྲུང་བཞུགས༔ སྣང་སྟོང་སྒྱུ་མའི་སྐུ་རུ་གསལ༔ ལྗགས་སྟེང་རཾ་ལས་འོད་བྱུང་བས༔ སྲེག་རྫས་ཡེ་ཤེས་བདུད་རྩིའི་བཅུད༔ ཟག་མེད་བདེ་བ་ཆེན་པོར་རོལ༔ དགྱེས་ཚིམ་ཚོགས་རྫོགས་སྒྲིབ་ཀུན་སྦྱངས༔ མི་ཤེས་རྨོངས་པ་རབ་བསལ་ནས༔ བློ་གྲོས་སྤོབས་པའི་དངོས་གྲུབ་སྩོལ༔ ཨོཾ་གུ་རུ་ཨརྻ་མཉྫུ་ཤྲཱི་མ་ཧཱ་སརྦ་པཉྩ་པཱུ་ཛ་ལ་ཁཱ་ཧིཿ རྣལ་འབྱོར་པ་བདག་ལ་ཤེས་རབ་ཕུན་སུམ་ཚོགས་པ་བསྩལ་དུ་གསོལ༔ ཅེས་གྲངས་ལྡན་ཕུལ་མཐར་བསྔོ་སྨོན་ནི༔ བླ་མ་འཇམ་དཔལ་དཀྱིལ་འཁོར་དུ༔ སྲེག་བླུགས་མཆོད་པ་ཕུལ་བའི་དགེ༔ འགྲོ་ཀུན་སངས་རྒྱས་ཐོབ་ཕྱིར་བསྔོ༔

བདག་ཅག་སེམས་ཅན་མ་ལུས་པ༔ མཁྱེན་གཟིགས་ཡེ་ཤེས་མངོན་གྱུར་ནས༔ གཞོན་ནུ་བུམ་སྐུར་སངས་རྒྱས་ཤོག༔ ལྷ་ཉིད་འོད་ཞུ་རང་ལ་ཐིམ༔ དམིགས་མེད་ཆོས་ཀྱི་དབྱིངས་སུ་ཨ༔ བདག་སྣང་དམ་ཚིག་སེམས་དཔའ་ནི༔ རྗེས་ཐོབ་སྒྱུ་མའི་ལྷ་རུ་ལྡང༔ སྲིད་ལས་རྣམ་རྒྱལ་ཉོན་མོངས་མེད༔ སྐུ་གསུམ་ལྷུན་གྲུབ་བཀྲ་ཤིས་ཤོག༔ ཅེས་དང༔ གཞན་ཡང་བཀྲ་ཤིས་སྨོན་ལམ་བརྗོད༔ དེ་ཡིས་ལས་རྣམས་གང་འདོད་ཀྱི༔ དམིགས་པའི་ལྡེ་ཁ་བསྒྱུར་མཁས་ན༔ མདའ་ལ་ ༤༧༡༽ མདེའུ་གདགས་པ་བཞིན༔ འདོད་དོན་ཕྲིན་ལས་ངང་གིས་འགྲུབ༔ མན་ངག་ཟབ་གནད་ཀུན་གྱི་བཅུད༔ པད་འབྱུང་ཐུགས་བཅུད་ཟབ་མོ་འདི༔ གཅེས་ནོར་ཚུལ་དུ་བརྡ་རུ་བཏབ༔ མ་འོངས་སྙིགས་མ་སྙིགས་མའི་དུས༔ གཏེར་མིན་ཟོབ་བརྫུས་ས་སྟེང་ཁྱབ༔ ཆོས་དང་ཆོས་མིན་འབྱེད་པར་དཀའ༔ འགྲོ་བའི་བློ་སེམས་བདུད་ཀྱིས་བསྒྱུར༔ པད་འབྱུང་སྤྲུལ་པས་གདུལ་དཀའ་འབྱུང༔ ཆོས་བཞིན་སྤྱོད་པ་ཉིན་སྐར་ཙམ༔ བསྐྱེད་རྫོགས་གདིང་དང་ལྡན་པར་དཀའ༔ ཟབ་མོའི་དོན་རྣམས་ཁྱིམ་པར་འཆད༔ རྩ་རླུང་ལྟད་མོའི་གནས་སུ་མངོན༔ བདུད་སྤྲུལ་སྨོན་ལམ་མཐུ་བཙན་པས༔ བསྟན་གཉིས་ཡ་མ་ཟུང་དུ་གྲུབ༔ མི་རྣམས་བློ་སེམས་བདུད་ཀྱིས་བསླུས༔ མཐའ་མི་འབོད་པ་རང་གིས་བྱེད༔ མི་འདོད་ནད་མཚོན་མུ་གེ་དར༔ དམག་འཁྲུགས་དུས་ངན་རང་རྟགས་ངོམས༔ སྨད་ཀྱི་དུ་བ་སྟོད་དུ་འཕྱུར༔ ནུབ་ཀྱི་ཁུ་འཕང་ཕྱོགས་ཕྱོགས་འཐོར༔ སྡིག་སྤྱོད་སྐྱེས་བུས་དབེན་ཕྲོད་འཛིན༔ སྒྲུབ་བརྒྱུད་བསྟན་པ་དབང་གཞུར་འགྲན༔ དེ་འདྲའི་དུས་ངན་ཤར་བའི་ཚེ༔ པད་འབྱུང་ཐུགས་རྗེས་མ་སྐྱོབ་ན༔ བོད་ཁམས་སེང་ཁོག་སྲིན་ཞུགས་འདྲ༔ དེ་ཕྱིར་མཚོ་རྒྱལ་བདག་ཉིད་ཀྱི༔ ཐུགས་དམ་སྤྲོས་མེད་ཟབ་གནད་འདི༔ ཨ་ཙར་སཱ་ལེ་ཁྱོད་ལ་གདམས༔ ད་དུང་མ་སྤེལ་གཏེར་རྒྱས་ཐོབས༔ མ་འོངས་སྙིགས་མའི་དུས་ཀྱི་ཚེ༔ ང་མིན་ང་ཡི་སྤྲུལ་པ་ནི༔ ཐུགས་ཀྱི་མིང་ཅན་སྦས་ཚུལ་འཛིན༔ ༤༧༢༽ ནུབ་ནས་ཤར་དུ་རྒྱུ་པ་འབྱུང༔ (Dakini secret letter

here) ཐབས་གྲོགས་ནམ་སྙིང་བི་མ་ལ༔ ཆོས་བདག་བཅུ་གསུམ་དུས་སུ་འཔྲད༔ (Dakini secret letter here) འགྲོ་དོན་བསྟན་པ་རིམ་གྱིས་དར༔ གཅིག་བརྒྱུད་གྱིས་l་ཉམས་སུ་ལོངས༔ ཤེས་རབ་ཡེ་ཤེས་རྩལ་འབར་ཞིང༔ དབུ་མགྲིན་རྩ་མདུད་རང་གྲོལ་ནས༔ སྣང་སྲིད་བརྡ་དཔེར་འཆར་བ་དང༔ ལྷག་པའི་ལྷ་ཡིས་རྗེས་བཟུང་ངེས༔ བདེན་བརྫུན་ལག་ཏུ་ལོངས་དང་གསལ༔ སྐལ་ལྡན་བུ་དང་འཕྲད་པར་ཤོག༔ ལོག་ལྟ་ཅན་ལ་འདི་མ་འཕྲད༔ བཀའ་སྲུང་དྲེགས་པའི་ཚོགས་ཀྱིས་གཉེར༔ ཐེ་ཚོམ་ཅན་གྱི་དབང་པོ་སྣུབས༔ དམ་ཉམས་ལག་ཏུ་མ་ཤོར་བར༔ ཐུབ་པར་སྲུངས་ཤིག་ས་མ་ཡ༔ ཟབ་རྒྱ༔ གསང་རྒྱ༔ གཏད་རྒྱ༔ བརྡ་ཐིམ༔ ཞེས་པ་འདིའང་མཆོག་གི་རིག་པ་འཛིན་པ་ཆེན་པོ་སྔ་འགྱུར་བསྟན་པའི་ཉི་མ་ཞབས་དྲུང་སྐྱབས་མགོན་རིན་པོ་ཆེའི་ཞལ་སྔ་ནས་དགོས་ཞེས་སྲིད་དུ་རིང་བའི་བཀྲ་ཤིས་ལྷ་རེག་དཀར་པོ་དང༌། ས་བཅུ་ལམ་ལྔའི་མཚོན་དོན་རྟེན་འབྲེལ་གྱི་རྫས་དང༔ ནང་དོན་ཡེ་ཤེས་མཚོན་ཕྱིར་རིན་པོ་ཆེ་རྣམ་གསུམ་བཅས་བཀའ་བསྐུལ་སྤྱི་བོར་ཕེབས་ཚེ་བཟློག་མ་ནུས་པར་དབྱིངས་སྣང་མཁའ་འགྲོའི་བརྡ་རིས་ལས་དབྱི་ཤོད་རི་ཆེའི་གདན་ས་ཆེན་པོའི་ཉེ་ཆར། ལྷ་བྲག་རིན་ཆེན་རྫོང་གི་དེ་འདབས་ཨོ་རྒྱན་ཕུག་ནས་བདེ་ཆེན་བདེ་བའི་རྡོ་རྗེས་ཉམས་ཆོས་ཡིག་རིས་སུ་བྲིས་པའོ།། དགེའོ།། 