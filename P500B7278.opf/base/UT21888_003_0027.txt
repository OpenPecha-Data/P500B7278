༣༣༩༽ཟབ་ཆོས་མཁའ་འགྲོའི་ཐུགས་ཏིག་ལས༔ མཁའ་འགྲོའི་སྲོག་སྒྲུབ་ཡང་བཅུད་སྙིང་པོ་བཞུགས་སོ༔ ཨཱཿ ཆོས་རྣམས་རང་བཞིན་སྟོང་པའི་ངང་ཉིད་ལས༔ རང་ལུས་དག་པ་འོད་ཀྱི་གོང་བུ་རུ༔ ཙིཏྟ་རང་བྱུང་རྣམ་དག་གཞལ་ཡས་ཁང༔ དྭངས་མ་ལྔ་ལྡན་འོད་ལྔའི་ཀློང་དཀྱིལ་དུ༔ མི་ཤིགས་ཐིག་ལེ་བདེ་ཆེན་འདུས་མ་བྱས༔ ཀ་དག་རང་བྱུང་མི་འགྱུར་ཆོས་ཀྱི་སྐུ༔ ལྷུན་གྲུབ་གདངས་གསལ་ཕག་མོ་དམར་མོ་མཛེས༔ ཡེ་ཤེས་རྩ་བཞིར་སྒྱུ་འཕྲུལ་རོལ་པའི་འཁོར༔ གདན་གསུམ་ཞི་ཁྲོའི་དཀྱིལ་འཁོར་མ་ལུས་པ༔ གདོད་ནས་དམ་ཡེ་དབྱེར་མེད་ཆེན་པོར་རྫོགས༔ རང་གསལ་རྩོལ་བྲལ་སྔགས་ཀྱི་འཕྲོ་འདུ་ཉིད༔ སྣང་སྲིད་མཉམ་ཉིད་དག་པ་རབ་འབྱམས་ངང༔ མ་ཧ་རི་ནི་ས༔ 

དེ་ལྟར་ཆུ་བོའི་རྒྱུན་བཞིན་དུ༔ ཡིད་བཟླས་བྱ་ཞིང་རིག་གདངས་སྐྱོངས༔ འོད་གསལ་ཟུང་འཇུག་ཐོབ་པར་ངེས༔ ས་མ་ཡ༔ བརྡ་ཐིམ༔ གསང་རྒྱ༔ སྦས་རྒྱ༔ ཌཀྐིའི་རྒྱ༔ ཅེས་པ་འདི་ཡང་བདེ་བའི་རྡོ་རྗེས་སོ།། ༈ མཁའ་འགྲོའི་གསང་མཛོད་ཀྱི་ཆ་ལག་རྒྱུན་ཁྱེར་ཚོགས་མཆོད་བསྡུས་པ་ནི༔ ༣༤༠༽ཨཱཿ སྣང་བ་སྣོད་ཀྱི་གཏོར་གཞོང་དུ༔ སྲིད་པའི་དཔལ་ཡོན་ཚོགས་སུ་བཤམས༔ འབྲུ་གསུམ་ནུས་པས་བདུད་རྩིར་བརླབས༔ ཟག་མེད་མཆོད་པའི་སྤྲིན་དུ་གྱུར༔ བརྒྱུད་གསུམ་རིག་འཛིན་བླ་མ་དང༔ ཡི་དམ་དཔའ་བོ་མཁའ་འགྲོའི་ཚོགས༔ དམ་ཅན་སྲུང་མར་བཅས་པ་ལ༔ འདོད་ཡོན་ཚོགས་ཀྱི་མཆོད་པ་འབུལ༔ ཞེན་མེད་རང་གྲོལ་ཀློང་དུ་བཞེས༔ ཐུགས་དམ་བསྐང་ལ་ཉམས་ཆགས་བཤགས༔ གཟུང་འཛིན་བདག་མེད་ཆེན་པོར་བསྒྲལ༔ ཡེ་ཤེས་ལྷ་ཡི་ཞལ་དུ་བསྟབ༔ བདེ་བ་ཆེན་པོའི་དངོས་གྲུབ་སྩོལ༔ ལྷག་སྐྱོང་མགྲོན་རྣམས་ལྷག་ལ་རོལ༔ དོན་གཉིས་འགྲུབ་པའི་ཕྲིན་ལས་མཛོད༔ རྩ་གསུམ་རྒྱལ་བའི་དཀྱིལ་འཁོར་དུ༔ ཚོགས་ཀྱི་མཆོད་པ་ཕུལ་བའི་མཐུས༔ བདག་གཞན་འགྲོ་བ་མ་ལུས་པ༔ མི་གནས་གཏན་སྲིད་ཟིན་པར་ཤོག༔ ས་མ་ཡ༔ རྒྱ་རྒྱ་རྒྱ༔ ༔ ཞེས་པའང་པདྨ་གྲུབ་དབང་རྡོ་རྗེས་ཡང་ཡང་ནན་ཆེར་བསྐུལ་ངོར་སུ་ཁ་བཛྲ་རྩལ་གྱིས་ཤར་མར་བྲིས་པའོ།། དགེའོ། ༣༤༡༽ཐུགས་ཏིག་མཁའ་འགྲོའི་སྙན་བརྒྱུད་ལས༔ ཉམས་ལེན་གནད་ཀྱི་མན་ངག་ཌཱ་ཀིའི་ཐུགས་བཅུད་བཞུགས་སོ༔ ན་མོ་གུ་རུ་པདྨ་ཀཱ་ར་ཡེ༔ སྐུ་གསུམ་མཁའ་འགྲོའི་ཚོགས་ལ་གུས་པས་འདུད༔ བདག་ཉིད་ཆེན་མོ་མཁར་ཆེན་མཚོ་རྒྱལ་མ༔ རང་དོན་མཐར་ཕྱིན་གཞན་དོན་རླབས་ཆེན་མཛད༔ མ་ཧཱ་གུ་རུས་ཐུགས་ཀྱི་བྱིན་གྱིས་རླབས༔ གསང་སྔགས་ཆོས་ཀྱི་བཀའ་ཡི་གཉེར་བྱང་འཛིན༔ སངས་རྒྱས་བསྟན་པ་ཕྱོགས་བཅུར་དར་ཞིང་རྒྱས༔ ཁྱད་པར་ཟབ་མོ་གཏེར་གྱི་བསྟན་པ་ནི༔ ཇི་སྲིད་འཁོར་བའི་གནས་ངན་མ་སྟོངས་པར༔ དེ་སྲིད་འགྲོ་འདུལ་གཏེར་སྟོན་རྒྱུན་མི་འཆད༔ བོད་ཁམས་ལྷ་མི་ཟབ་མོ་གཏེར་གྱིས་འདྲེན༔ ལས་ཅན་རྗེས་འཇུག་ཟབ་མོའི་ལམ་འཇུག་ཕྱིར༔

ཉམས་ལེན་གནད་ཀྱི་མན་ངག་འདི་རུ་བསྟན༔ ས་མ་ཡ༔ དང་པོ་ལམ་གྱི་རྩ་བ་བླ་མ་བསྟེན༔ ཆོས་མིན་འཁོར་བའི་གནས་ངན་རྒྱང་སྤངས་ནས༔ ཡང་དག་ལམ་འཇུག་བློ་ལྡོག་རྣམ་པ་བཞིས༔ རྒྱུད་སྦྱངས་འཁོར་བ་སྡུག་བསྔལ་རང་བཞིན་ལ༔ བསམ་ནས་ཡང་ཡང་རང་བློ་ཆོས་ལ་བསྒྱུར༔ སེམས་ཅན་ཕ་མའི་རང་བཞིན་ངེས་མཐོང་ནས༔ ཀུན་ལ་གནོད་སེམས་སྤངས་ནས་བྱང་ཆུབ་སེམས༔ སྨོན་དང་འཇུག་པའི་སྒོ་ནས་རྒྱ་ཆེར་བསྐྱེད༔ ཚད་མེད་སྙིང་རྗེས་རང་རྒྱུད་ལེགས་ ༣༤༣༽སྦྱངས་ནས༔ དང་པོ་ཡུལ་གྱི་ཞེན་པ་བཟློག་པའི་ཕྱིར༔ མི་ཡི་རྒྱུ་འགྲུལ་མེད་པའི་དབེན་གནས་སུ༔ དགྲ་ཇག་ལ་སོགས་འཚོ་བ་མེད་པའི་སར༔ གཅིག་པུར་གནས་བཅའ་བདེ་བའི་མལ་དུ་ནི༔ ཀུ་ས་ལི་ཡི་དྲང་སྲོང་འདུག་སྟངས་ཀྱིས༔ མིག་གཉིས་ཐད་ཀྱི་ནམ་མཁར་བལྟ་བཞིན་དུ༔ མ་དག་ཡུལ་སྣང་ཐམས་ཅད་སྟོང་པར་སྦྱངས༔ སྟོང་པའི་ངང་ལས་མེ་ལོང་གཟུགས་བརྙན་བཞིན༔ རང་བཞིན་རྣམ་དག་ཞིང་ཁམས་ཡིད་འོང་བ༔ རིན་ཆེན་ས་གཞི་སྨན་གྱི་སྤང་རི་ལ༔ བདུད་རྩིའི་ཆུ་མིག་ཤིང་སྣ་འབྲུ་ཡི་རིགསཿ ནམ་མཁའ་ས་གཞི་བར་སྣང་འཇའ་གུར་འཁྲིགས༔ མིག་མངས་རིས་དང་དྲྭ་བ་དྲྭ་ཕྱེད་ཚུལ༔ བལྟ་བས་མི་ངོམས་གསལ་འཚེར་ལྷུན་སྟུག་པར༔ གསལ་ཞིང་རང་ལུས་ཧཱུྃ་དཀར་ཞིག་ཏུ་བསྒོམ༔ ཧཱུྃ་ལས་འོད་དཀར་ཟླ་འོད་བཞིན་དུ་འཕྲོས༔ ཕྱི་ནང་མ་དག་སྣོད་བཅུད་ཀུན་ལ་ཁྱབ༔ ཡུལ་འཛིན་འཁྲུལ་པའི་སྣང་བ་དབྱིངས་སུ་ནུབ༔ དག་པ་རབ་འབྱམས་རྒྱལ་བའི་ཞིང་དུ་བརླབས༔ དེ་ལྟར་དམིགས་པའི་གནད་དང་མ་བྲལ་བར༔ ཡང་ཡང་སྦྱངས་པས་ཡུལ་ཞེན་རང་གྲོལ་ནས༔ རང་བཞིན་ ༣༤༤༽དག་པའི་ཞིང་ཁམས་མངོན་དུ་འགྱུར༔ ས་མ་ཡ༔ གཉིས་པ་ལུས་ཀྱི་སྟོང་ར་སྦྱོང་པ་ནི༔ ཧཱུྃ་ཡིག་གནས་གྱུར་འོད་ཐིག་རྣམ་པར་གྱུར༔ ཐིག་ལེ་བྃ་ཡིག་དམར་པོ་ཨེས་མཚན་པ༔ དེ་ལས་འོད་འཕྲོས་རྒྱལ་ཀུན་མཆོད་པས་མཉེས༔ དབང་བྱིན་ནུས་པ་འོད་དམར་རྣམ་པར་བསྡུས༔ བྃ་ཡིག་ལ་ཐིམ་གཟི་བརྗིད་འོད་དུ་འབར༔ འོད་ཟེར་མར་འཕྲོས་འགྲོ་དྲུག་ལས་ཉོན་སྦྱངས༔

སྣོད་བཅུད་དྭངས་མའི་སྙིང་པོ་ཚུར་འདུས་ཐིམ༔ ཡོངས་གྱུར་རང་ཉིད་འོད་ལུས་དྭངས་མའི་སྐུ༔ ཌཱ་ཀིའི་གཙོ་མཆོག་མཁའ་སྤྱོད་རྣལ་འབྱོར་མ༔ དམར་གསལ་ཞལ་གཅིག་ཕྱག་གཉིས་སྤྱན་གསུམ་པ༔ ཕྱག་གཡས་གྲི་གུག་ཕྱག་གཡོན་བྷནྡྷ་འཛིན༔ དབུ་སྐྲ་གྱེན་བརྫེས་ཐོད་སྐམ་རྩེ་བྲན་མཛེས༔ མཆན་གཡོན་ཁ་ཊྭཱཾ་ག་ནི་དར་སྣས་བརྒྱན༔ ཞབས་གཉིས་གར་སྟབས་པད་ཉི་བམ་གདན་འགྱིང༔ སྐུ་ལ་དར་དང་རིན་ཆེན་རུས་པས་སྤྲས༔ ཞི་མ་ཁྲོ་འཛུམ་ཆགས་པའི་ཉམས་ལྡན་པ༔ ཡེ་ཤེས་འཇའ་སྐུ་སྟོང་གསལ་ཆེན་པོར་བསྒོམ༔ དེ་ལྟར་སྒྱུ་མ་ལུས་ཀྱི་སྟོང་ར་ནི༔ དམིགས་གནད་ལྡན་པས་ཡང་ཡང་ཉམས་བླངས་ན༔ མ་དག་སྒྱུ་ལུས་དག་པ་སྐུ་རུ་སྨིན༔ ས་མ་ཡ༔ ༣༤༥༽གསུམ་པ་རྩ་ཡི་སྟོང་ར་སྦྱོང་བ་ནི༔ རང་ཉིད་མཁའ་སྤྱོད་དབང་མོའི་སྐུ་དབུས་སུ༔ རྩ་གསུམ་འཁོར་ལོའི་རིམ་པ་འདི་ལྟར་བསྒོམ༔ དབུས་སུ་དབུ་མ་དྲང་སྲབ་སྣུམ་གསལ་བ༔ ཕྱི་དཀར་ནང་དམར་བར་སྔོ་མདའ་སྨྱུག་ཙམ༔ ཡར་སྣ་སྤྱི་བོར་ཧ་རེར་ཟུག་པ་དང༔ མར་སྣ་གསང་བར་ཚིགས་ཀྱིས་འགག་ལྟར་གནས༔ དེ་ཡིས་གཡས་སུ་རོ་མ་མདའ་སྨྱུག་ཙམ༔ ཕྱི་དཀར་ནང་དམར་དྲང་སྲབ་སྣུམ་གསལ་འབར༔ གཡོན་དུ་རྐྱང་མ་ཕྱི་དམར་ནང་དཀར་བ༔ གསལ་འཚེར་འོད་འབར་མདའ་སྨྱུག་འབྲིང་པོ་ཙམ༔ རྩ་གསུམ་སྦ་ཕྲན་གཤིབས་ལྟར་ལུས་དབུས་སུ༔ ཀྭ་བ་བཙུགས་བཞིན་འགྲེང་ངེར་གནས་པ་ལ༔ སྤྱི་བོ་ཆུ་ཡི་འཁོར་ལོར་རྣམ་པ་ནི༔ རྩ་འདབ་དཀར་གསལ་སྦྲུལ་ཆུན་གཤིབས་པ་ལྟར༔ དྲུག་ཅུ་རྩ་བཞི་དྭངས་གསལ་ཚུལ་དུ་བསྒོམ༔ མགྲིན་པ་མེ་ཡི་ཡི་འཁོར་ལོར་རྣམ་པ་ནི༔ དམར་གསལ་རྩ་འདབ་སུམ་ཅུ་རྩ་གཉིས་ནི༔ གདུགས་རྩིབས་བཞིན་གྱིས་འབྲེལ་མར་གནས་པར་བསྒོམ༔ སྙིང་གར་ནམ་མཁའི་འཁོར་ལོ་རྣམ་པ་ནི༔ མཐིང་གསལ་འོད་འབར་རྩ་འདབ་ཉི་ཟེར་ལྟར༔ གནས་པ་བརྒྱད་ནི་དྭངས་གསལ་འོད་དུ་བསྒོམ༔ ལྟེ་བར་ས་ཡི་འཁོར་ལོ་རྣམ་པ་ནི༔ ༤༤༦༽སེར་གསལ་རྩ་འདབ་བཅུ་དྲུག་འཁོར་ལོ་ལྟར༔ གནས་པ་འོད་ཀྱི་རྩ་རུ་བསྒོམ་པར་བྱ༔

གསང་གནས་རླུང་གི་འཁོར་ལོ་རྣམ་པ་ནི༔ རྩ་འདབ་ཉི་ཤུ་རྩ་བརྒྱད་ལྗང་འོད་གསལ༔ ལྗོན་ཤིང་ལྟར་གྱེས་གོང་མའི་མར་སྣ་འབྲེལ༔ དེ་ལྟར་རྩ་གསུམ་འཁོར་ལོ་ལྔ་བསྒོམས་པས༔ མ་དག་ལས་རླུང་དག་པ་བཅུད་དུ་སྨིན༔ ཐབས་མཆོག་ཟབ་མོའི་མྱུར་ལམ་འདི་ཀའོ༔ ས་མ་ཡ༔ དེ་ལྟར་ཕྱི་ནང་སྟོང་ར་སྦྱངས་པའི་མཐར༔ སྣང་རྟོག་ལྷ་ཡི་ཕྱག་རྒྱ་དང་ལྡན་ངང༔ དྭངས་སྙིགས་འབྱེད་ཐབས་རླུང་གི་མན་ངག་ནི༔ རྣམ་པར་མཛད་ཀྱི་ཆོས་བདུན་འདུག་སྟངས་བཅས༔ དང་པོ་མ་དག་རླུང་དུག་སྦྱོང་བ་ལ༔ དུག་གསུམ་རྒྱུས་བསྐྱེད་ལས་རླུང་ཁ་དོག་ནི༔ ཁམས་ནག་དམར་ནག་སྔོ་ནག་དུད་ཁུའི་མདོག༔ གསུམ་པོ་རོ་རྐྱང་ལམ་བརྒྱུད་སྣ་སྒོར་ཐོན༔ ཕྱིར་ཕུད་རྟེན་མེད་ནམ་མཁའི་དབྱིངས་དང་བསྲེས༔ ཚེ་རབས་ནས་བསགས་ལས་སྒྲིབ་བག་ཆགས་རྣམས༔ གཅིག་ལས་དུག་གསུམ་རླུང་དང་དབྱེར་མེད་དུ༔ ཕྱི་རོལ་ནམ་མཁའི་དབྱིངས་སུ་ཐིམ་པར་བསམ༔ དབུགས་ཐེངས་གཅིག་ལ་ཧ་སྒྲ་བཅས་ཐོན་པ༔ གསུམ་བྱས་མ་དག་ལས་རླུང་ཀུན་དག་ནས༔ དྭངས་མའི་རྩ་སྦུབས་རྐྱེན་དང་བྲལ་བར་ ༣༤༧༽བསམ༔ ཡང་ཡང་སྦྱངས་པས་ལས་རླུང་འཕེལ་ཟད་ནས༔ དག་པ་ཡེ་རླུང་ལས་སུ་འཆུན་པར་འགྱུར༔ དེ་ནས་མདུན་མཁར་གླན་སོར་བཅུའི་མཚམས་སུ༔ འོད་དཀར་ཀློང་དུ་ཨཱཿདཀར་དྲི་མ་མེད༔ གསལ་འཚེར་འོད་འབར་གཅིག་བསྒོམ་ཡུན་གཅིག་གནས༔ ཨ་ཡིག་ཡོངས་གྱུར་མདུན་མཁར་པད་ཟླའི་སྟེང༔ སྐྱབས་ཀུན་ཡོངས་འདུས་དྲིན་ཆེན་བླ་མ་དང༔ དབྱེར་མེད་མཚོ་སྐྱེས་རྡོ་རྗེ་ཧེ་རུ་ཀ༔ དཀར་དམར་མདངས་ལྡན་གཅེར་མོ་རྒྱན་དྲུག་གསོལ༔ ཞལ་གཅིག་ཕྱག་གཉིས་ཅང་ཏེའུ་བྷན་ཐོད་འཛིན༔ དབུ་སྐྲ་ཐོར་ཅོག་ཟར་བུ་སྐུ་རྒྱབ་བཀྲམ༔ སྟག་ཤམས་སྨད་དཀྲིས་དར་ལྗང་དཔྱངས་པས་མཛེས༔ སྤྱན་གཉིས་འབྲུ་ཚུགས་ནམ་མཁའི་དབྱིངས་སུ་གཟིགས༔ ཐུགས་ཀྱི་དགོངས་པ་སྐལ་ལྡན་བུ་ལ་གཏད༔ ཡེ་ཤེས་འཇའ་འོད་ལྔ་ལྡན་འཁྱིལ་ཀློང་དུ༔ ཆུ་ཟླ་འཇའ་ཚོན་ལྟ་བུར་ལམ་མེར་བསྒོམ༔ དེ་ལྟར་གསལ་བའི་བླ་མའི་གནས་གསུམ་ལས༔

བྱིན་རླབས་ཡེ་ཤེས་འདུས་པའི་རླུང་བཅུད་ནི༔ སྤོས་རེང་དུད་པ་བཞིན་བྱུང་རང་ཉིད་ཀྱི༔ སྣ་བུག་ནས་ཞུགས་རོ་རྐྱང་ལམ་བརྒྱུད་ནས༔ ལུས་ནང་ཐམས་ཅད་ཡེ་ཤེས་རླུང་མཆོག་གིས༔ སྔོ་ལྟེམ་གྱིས་གང་བསམ་ཞིང་དར་གཅིག་ཏུ༔ ནང་རླུང་ ༣༤༨༽ཅི་ནུས་ཐུབ་ཙམ་བར་དུ་བཟུང༔ མ་དག་རྩ་རླུང་ཐིག་ལེའི་དྲི་མ་རྣམས༔ ལུས་ཀྱི་བ་སྤུ་གཤང་ལམ་རྐང་མཐིལ་ནས༔ ཐོན་ཏེ་འོག་གཞི་རླུང་གི་དཀྱིལ་འཁོར་དུ༔ ཐིམ་པར་བསམ་ཞིང་དྭངས་མ་ལྟེ་འོག་བཅག༔ ནང་རླུང་ཕྱིར་ཕུད་ཚེ་ན་དལ་བུས་བརྩོན༔ དེ་ལྟར་སྦྱངས་པས་ལས་སུ་མ་འཆུན་བར༔ དམིགས་གནད་དང་བཅས་ཡང་ཡང་བསྒོམ་པར་བྱ༔ སླར་ཡང་འབྱིན་འཇུག་བསྐྱིལ་བ་གནད་གསུམ་ལ༔ བརྟེན་ནས་དབང་བྱིན་ཐུགས་རྒྱུད་བསྐུལ་བ་ནི༔ བླ་མའི་སྐུ་གསུང་ཐུགས་ཀྱི་ཡོན་ཏན་དང༔ དབང་བྱིན་ནུས་པ་ཐམས་ཅད་ཨོཾ་ལ་བསྡུ༔ ཨོཾ་ཡིག་ཡེ་ཤེས་རླུང་གི་རྣམ་པ་རུ༔ རང་གི་སྣ་བུག་ནས་བརྒྱུད་རོ་རྐྱང་ནས༔ དབུ་མའི་ལམ་ཞུགས་ཨཱཿཡི་རྣམ་པར་བསྐྱིལ༔ རྩ་གནས་ཐམས་ཅད་ཡེ་གེའི་འཁོར་ལོ་རུ༔ སྨིན་པར་བསམ་ཞིང་རླུང་བཅུད་ལྟེ་འོག་བཅག༔ ལྷག་མ་ཧཱུཾ་གི་རྣམ་པར་ཕྱིར་བསལ་ནས༔ བླ་མའི་སྐུ་གསུང་ཐུགས་དང་རང་སྒོ་གསུམ༔ ཐ་དད་མེད་པར་རོ་གཅིག་འདྲེས་པར་བསམ༔ རླུང་སེམས་དབྱེར་མེད་སྤྲོས་བྲལ་ངང་ཉིད་དུ༔ ངལ་བསོ་སྣོད་བཅུད་དག་མཉམ་ཀློང་དུ་བསྒོམ༔ དེ་ཡིས་སྒོ་གསུམ་ཐ་མལ་མངོན་ཞེན་ལྡོག༔ སྣང་སྲིད་དག་པ་སྐུ་གསུམ་འཁོར་ལོར་རྫོགས༔ ཐིམ་སྡུད་འོད་གསལ་རྟོགས་པ་ངང་གིས་ ༣༤༩༽འཆར༔ རྩོལ་བྲལ་ཡེ་ཤེས་རླུང་ལ་རང་དབང་འབྱོར༔ རྩ་ཐིག་རླུང་གི་སྐྱོན་རྣམས་ཀུན་བྲལ་ནས༔ ལྷན་སྐྱེས་ཡེ་ཤེས་མངོན་གྱུར་ཐབས་ཟབ་མོ༔ ལས་རླུང་ཀུན་རྟོག་དབྱིངས་སུ་ཞི་བར་འགྱུར༔ ས་མ་ཡ༔ དེ་ནས་གཏུམ་མོ་རླུང་ལྔ་བསྒོམ་པ་ནི༔ དབུ་མའི་ཡར་སྣེ་སྤྱི་བོར་ཟླ་གདན་ལ༔ ཐབས་ཀྱི་ཆ་འཛིན་ཧཾ་ཡིག་དཀར་པོ་ནི༔ མགོ་བོ་གྱེན་བསྟན་ཟླ་ལྟར་གསལ་བར་བསྒོམ༔ མར་སྣ་ལྟེ་བར་ཉི་མའི་གདན་ལ་ནི༔

ཤེས་རབ་རྣམ་པ་ཨ་ཤད་དམར་གསལ་བསྒོམ༔ སྙིང་གར་ཡུངས་འབྲུ་ཙམ་གྱི་ཟླ་གདན་སྟེང༔ ཧཱུྃ་ཡིག་སྔོན་པོ་བཀྲག་མདངས་འབར་བར་བསྒོམ༔ མགྲིན་པར་ཨོཾ་ཡིག་གྱེན་བསྟན་དམར་པོ་ལ༔ བདེ་བའི་རོ་བཅུད་ལྡན་པ་བསྐྱེད་པར་བྱ༔ ས་བོན་དེ་དག་བསྒོམ་གནས་དྷུ་ཏིའི་ནང༔ འཁོར་ལོ་སོ་སོའི་ཐད་དྲག་རོ་རྐྱང་གཉིས༔ དབུ་མར་མདུད་པ་དཀྲིས་པའི་མཚམས་དབུས་སུ༔ དབུ་མའི་ནང་དུ་རྩ་འཁོར་དབུས་སུ་བསྒོམ༔ སྦྱངས་པའི་ཚད་ནི་རྩ་གསུམ་འཁོར་ལོ་ལྔ༔ ས་བོན་དང་བཅས་དག་གསལ་ཐོན་པ་གནད༔ བག་ཆགས་སྒྲིབ་པའི་དབང་གིས་སྐལ་ཞན་ན༔ རྩ་འདབ་གྲངས་དང་དབྱིབས་མདོག་ ༣༥༠༽གསལ་དཀའ་བས༔ གཙོ་བོའི་རྩ་གསུམ་དབུས་ཀྱི་ས་བོན་རྣམས༔ གསལ་ངར་ཐོན་པར་བྱ་བ་གནད་དུ་གཅེས༔ དེ་ནས་རླུང་ལྔའི་རྣམ་དབྱེ་བསྒོམ་པ་ནི༔ སྤྱི་བོར་ཆུ་རླུང་མགྲིན་པར་མེ་ཡིས་རླུང༔ སྙིང་གར་ནམ་མཁའི་རླུང་དང་ལྟེ་བ་རུ༔ རླུང་གི་རླུང་དང་གསང་གནས་ས་ཡི་རླུང༔ དཀར་དམར་མཐིང་གསལ་ལྗང་སེར་ཁ་དོག་འབར༔ ཟླ་གམ་གྲུ་གསུམ་ཟླུམ་པོ་གཞུ་ཡི་དབྱིབས༔ གྲུ་བཞི་ལ་སོགས་གོ་རིམ་མ་ནོར་བར༔ དུས་དང་ཁམས་དང་བསྟུན་ཏེ་བརྩོན་པར་བྱ༔ འཁོར་ལོ་ལྔ་ཡི་ངོ་བོ་ཡེ་ཤེས་རྩ༔ རྣམ་པ་རྩ་འདབ་གྲངས་སུ་ཤར་བ་ནི༔ སྦྱང་གཞི་མ་དག་སྒོ་གསུམ་དྲི་མ་རྣམས༔ སྦྱོང་བྱེད་རྩ་རླུང་ཐིག་ལེ་གནད་སྨིན་ན༔ སྦྱངས་འབྲས་རྣམ་སྨིན་རིག་འཛིན་ཉེར་ཐོབ་ནས༔ རྩ་དག་རླུང་སྨིན་ཐིག་ལེ་སྐུ་རུ་རྫོགས༔ མྱུར་ལམ་གསང་ཆེན་ལམ་མཆོག་ཐོབ་པར་འགྱུར༔ ས་མ་ཡ༔ དེ་ནས་རླུང་བཅུའི་རྣམ་དབྱེ་བསྟན་པ་ནི༔ རྩ་བའི་རླུང་ལྔ་གྱེན་རྒྱུ་ཐུར་སེལ་དང༔ མེ་མཉམ་སྲོག་འཛིན་ཁྱབ་བྱེད་རྣམ་པ་ལྔ༔ གྱེན་རྒྱུའི་ངོ་བོ་རྣམ་དག་སྣང་མཐའ་ཡས༔ རྣམ་པ་མེ་རླུང་མགྲིན་པར་གནས་པ་ཡིས༔ ཟས་ཀྱི་རོ་ལེན་བརྗོད་པའི་རྟེན་བྱེད་དོཿ ཐུར་སེལ་ངོ་བོ་དག་པ་ ༣༥༡༽དོན་ཡོད་གྲུབ༔ རྣམ་པ་རླུང་ཁམས་འཛིན་པ་གསང་བར་གནས༔ དྲི་གཤང་འདོར་ཞིང་དྭངས་སྙིགས་འབྱེད་པར་བྱེད༔

མེ་མཉམ་ངོ་བོ་དག་པ་རིན་ཆེན་འབྱུང༔ རྣམ་པས་རླུང་ལྟེ་བར་གནས་པ་ལ༔ ཟས་ཞུ་རླུང་གིས་དྭངས་སྙིགས་འཛིན་པར་བྱེད༔ སྲོག་འཛིན་རྣམ་དག་ངོ་བོ་མི་བསྐྱོད་པ༔ རྣམ་པ་ཆུ་ཁམས་རླུང་སྟེ་སྙིང་གར་གནས༔ དྲན་དང་ཤེས་པའི་རྟེན་བྱེད་ཁྱབ་བྱེད་ནི༔ ངོ་བོ་རྣམ་སྣང་རྣམ་པ་ནམ་མཁའི་རླུང༔ ནང་གི་ལྷུ་ཚིགས་ལ་སོགས་ཀུན་ལ་ཁྱབ༔ ཡན་ལག་འཕེན་སྡུད་འགྲོ་ལྡང་ལ་སོགས་བྱེད༔ ལམ་དུས་སྲོག་འཛིན་དང་ནི་ཐུར་སེལ་གཉིས༔ རོ་རྐྱང་ལམ་ནས་གཉིས་གཉིས་མཉམ་དུ་རྒྱུ༔ མེ་དང་མཉམ་པ་གཡས་དང་གྱེན་རྒྱུ་གཡོན༔ རོ་རྐྱང་གཉིས་ནས་རེ་རེ་བཞིན་དུ་རྒྱུ༔ དེ་དག་ལས་གྱེས་ཕྲ་བའི་རླུང་རྣམས་ཀྱི༔ རྩ་བ་ཆོས་ཀྱི་འཁོར་ལོའི་རྩ་རུ་གནས༔ ཕོ་རླུང་གཡས་ནས་སྔ་དྲོའི་དུས་སུ་རྒྱུ༔ མོ་རླུང་གཡོན་ནས་ཕྱི་དྲོ་དགོང་མོར་རྒྱུ༔ མ་ནིང་ཡེ་ཤེས་རླུང་ནི་སྐབས་སྐབས་སུ༔ སྣ་བུག་གཉིས་ནས་མཉམ་དུ་རྒྱུ་བ་ཡིན༔ ཕོ་ལ་གཡས་རླུང་མོ་ལ་གཡོན་གྱི་རླུང༔ ཆ་མཉམ་རྒྱུ་བ་མ་ནིང་རླུང་ལ་བསླབས༔ ༣༥༢༽དེ་ལྟར་རྩ་བའི་རླུང་ལྔ་གནད་སྨིན་ཚེ༔ ཡན་ལག་རླུང་ལྔ་དེ་ཡི་གྲོགས་སུ་འབྱུང༔ ཡན་ལག་ལ་ཡང་རྣམ་དབྱེ་འདི་ལྟ་སྟེ༔ རྒྱུ་བ་རྣམ་པར་རྒྱུ་དང་ཡང་དག་རྒྱུ༔ རབ་ཏུ་རྒྱུ་བ་དང་ནི་ངེས་པར་རྒྱུ༔ མེ་ཁམས་ནམ་མཁའི་ཁམས་དང་ས་ཁམས་པ༔ ཆུ་ཁམས་དང་ནི་རླུང་ཁམས་འཛིན་པ་ཡི༔ མཐོང་ཐོས་སྣོམ་བྱེད་མྱོང་དང་ལུས་དབང་གནས༔ རང་རང་སྒོ་ནས་འབྱིན་འཇུག་གཡོ་བར་བྱེད༔ དེ་ལྟར་རླུང་བཅུའི་ཉམས་ལེན་གནད་དྲིལ་ནས༔ ལེ་ལོ་མེད་པར་ཕྱི་ནང་སྟོང་རར་སྦྱངས༔ དེ་ཡི་ནུས་པ་རྩ་རླུང་སྨིན་པའི་ཚད༔ རླུང་ཞུགས་གནས་དང་ཐིམ་པའི་རྟགས་རྣམས་གསལ༔ ཞུགས་པའི་རྟགས་ནི་འབྱུང་ལྔའི་རླུང་བཅུད་རྣམས༔ མི་མངོན་ཚུལ་དུ་རོ་རྐྱང་ལམ་ནས་རྒྱུ༔ སྣ་བུག་གཉིས་ནས་དབུགས་ཀྱི་རྒྱུ་བ་ནི༔ མི་མངོན་མི་ཚོར་མེ་རླུང་མཉམ་དུ་རྒྱུ༔ གནས་པ་ལྟོ་བ་མི་འགུལ་འགྲེང་ངེར་གནས༔ ཐིམ་པ་ཁམས་ལྔའི་རླུང་དག་རྟགས་བཅུ་དང༔

ཐིག་ལེ་སྟོང་གཟུགས་མ་ངེས་སྣ་ཚོགས་འཆར༔ དེ་དག་ལམ་རྟགས་མ་ནོར་ཐོན་པ་ལས༔ རེ་རློམས་འབྲས་བུར་འཆའ་བའི་གནས་མ་ཡིན༔ བརྟགས་དཔྱད་གོམས་འདྲིས་བླ་མའི་མན་ངག་བརྟེན༔ ས་མ་ཡ༔ བཞི་པ་གཏུམ་མོའི་ ༣༥༣༽མཐའ་ཁྲིད་མན་ངག་ནི༔ ཐིག་ལེ་བཅུད་དུ་སྨིན་པའི་ཐབས་ཟབ་མོ༔ རང་ཉིད་མཁའ་སྤྱོད་རྣལ་འབྱོར་སྔར་བཞིན་གསལ༔ སྐུ་དབུས་རྩ་གསུམ་འཁོར་ལོ་བདེ་ཆེན་དུ༔ རྡོ་རྗེ་རིགས་ཀྱི་དཔའ་བོ་ཡབ་ཡུམ་གྱི༔ ཐུགས་ཀློང་ཁྲག་འཐུང་ཁྲོ་བོའི་ལྷ་ཚོགས་དང༔ ལོངས་སྤྱོད་འཁོར་ལོ་པདྨ་དཔའ་བོ་ཡབ་ཡུམ༔ ཐུགས་ཀློང་དགོངས་བརྡ་སྙན་བརྒྱུད་བླ་མ་སོགས༔ མ་འདྲེས་ཆུ་ཟླ་འཇའ་ཚོན་ལྟ་བུར་བསྒོམ༔ སྤྲུལ་པའི་འཁོར་ལོར་རཏྣ་ཡབ་ཡུམ་གྱི༔ ཐུགས་ཀློང་གནས་གསུམ་དཔའ་བོ་མཁའ་འགྲོའི་ཚོགས༔ ཏིལ་གོང་འཕྱུར་བཞིན་མངོན་འཛིན་བྲལ་བར་གསལ༔ བདེ་སྐྱོང་འཁོར་ལོར་ཀརྨ་དཔའ་བོ་ཡབ་ཡུམ༔ ཐུགས་ཀློང་འཇིག་འདས་དམ་ཅན་ཚོགས་རྣམས་བསྒོམ༔ ཡན་ལག་སྒོ་སྐྱོང་བ་སྤུའི་བུ་ག་ཀུན༔ གནས་ཡུལ་དུར་ཁྲོད་ཞིང་སྐྱོང་ཌཱ་ཀིའི་ཚོགས༔ གསལ་ལ་མ་འདྲེས་ཡོངས་རྫོགས་ཆེན་པོར་བསྒོམ༔ དབུ་མ་འཁོར་ལོ་ལྔ་ཡི་སྲོག་ཤིང་ལྟར༔ གནས་པའི་སྤྱི་བོར་ཟླ་གདན་ཧཾ་ཡིག་བསྒོམ༔ མར་སྣ་ལྟེ་བར་ཉི་མའི་གདན་ལ་ནི༔ ཨ་ཤད་རེག་བྱ་ཚ་ ༣༥༤༽བ་ངོ་བོ་བདེ༔ རྣམ་པ་མེ་ལ་བྱེད་ལས་ཁམས་ཞུ་བ༔ རྩ་བ་བརྟན་པ་རྩེ་མོ་རྣོ་བར་བསྒོམ༔ རོ་རྐྱང་གཉིས་ནི་དབུ་མའི་གཡས་གཡོན་ནས༔ འཁོར་ལོ་ལྔ་ལ་འཁྱུུད་པའི་ཚུལ་གྱིས་ནི༔ ཡར་སོང་ཀླད་པའི་སྟེང་ནས་ཚུར་བྱུང་སྟེ༔ སྨིན་མཚམས་ནས་བརྒྱུད་སྣ་བུག་གཉིས་ལ་ཟུག༔ མར་སྣ་ལྟེ་འོག་གཉེར་མོ་ཆེ་ཐད་ནས༔ གོང་མའི་ནང་དུ་ཚུད་ལ་ཁད་པ་ནི༔ སྦྱངས་པ་ལམ་གྱི་སྟོབས་ཀྱིས་མཐར་ཚུད་ངེས༔ དེ་ནས་སྔར་ལྟར་རླུང་དུག་བསལ་བྱས་ནས༔ ཡེ་ཤེས་རླུང་ལྔ་སྣ་བུག་གཉིས་ནས་དྲངས༔ རོ་རྐྱང་ལམ་བརྒྱུད་ལྟེ་བའི་རླུང་ལ་ཕོག༔ དེས་བསྐུལ་ཨ་ཤད་རྩེ་ལས་ཡེ་ཤེས་མེ༔ མར་མཆེད་གསང་གནས་རྩ་འཁོར་ཐམས་ཅད་ཁྱབ༔

ཉོན་མོངས་ཕྲག་དོག་རྒྱུ་དང་བག་ཆགས་རྣམས༔ ལྷག་མེད་བཙན་ཐབས་ཉིད་དུ་བསྲེགས་པར་བསམ༔ ལྟེ་བར་ཁྱབ་པས་ང་རྒྱལ་རྒྱུ་བག་ཆགས༔ ལྷག་མེད་ཡེ་ཤེས་མེ་ཡིས་བསྲེགས་པར་བསམ༔ སྙིང་གར་ཁྱབ་པས་གཏི་མུག་སྒྲིབ་པ་བཅོམ༔ རྒྱུ་དང་བག་ཆགས་ས་བོན་ལྷག་མེད་བསྲེགས༔ མགྲིན་པར་ཁྱབ་པས་འདོད་ཆགས་སྒྲིབ་པ་དང༔ རྒྱུ་དང་བག་ཆགས་མ་ལུས་བསྲེགས་པར་བསམ༔ སྤྱི་བོར་ཁྱབ་པས་ཞེ་ ༣༥༥༽སྡང་བག་ཆགས་རྒྱུ༔ སྒྲིབ་པ་ལས་ཉོན་དང་བཅས་ལྷག་མེད་དུ༔ བསྲེགས་པར་བསམ་ཞིང་མེ་དང་ཧཾ་ཡིག་གཉིས༔ རིག་པ་འཕྲོད་པས་ཧཾ་ལས་བདུད་རྩིའི་འོད༔ བདེ་སྟོང་རོ་ལྡན་རྒྱལ་བའི་ཞིང་ཀུན་ཁྱབ༔ བདེ་གཤེགས་དགྱེས་བསྐང་མཆོག་ཐུན་ཡོན་ཏན་ཀུན༔ འོད་དཀར་རྣམ་པར་བྱུང་ནས་ཧཾ་ལ་ཐིམ༔ ཧཾ་ཡིག་གཟི་བརྗིད་རབ་འབར་བདུད་རྩིའི་རྒྱུན༔ བབས་པས་བདེ་ཆེན་འཁོར་ལོའི་རྟེན་བརྟེན་པ༔ བདེ་སྟོང་རོས་མཉེས་ཚོགས་རྫོགས་སྒྲིབ་པ་སྦྱངས༔ བུམ་པའི་དབང་ཐོབ་དགའ་བའི་ཡེ་ཤེས་སྐྱེས༔ མེ་ལོང་ལྟ་བུའི་ཡེ་ཤེས་མངོན་གྱུར་བསམ༔ མེ་དང་བདུད་རྩི་བྲོས་དོད་ཚུལ་དུ་ནི༔ མགྲིན་པར་ཁྱབ་པས་ལོངས་སྤྱོད་འཁོར་ལོ་ཡིས༔ ལྷ་ཚོགས་ཐམས་ཅད་བདེ་སྟོང་བདུད་རྩིས་མཉེས༔ རང་གཞན་ཚོགས་རྫོགས་སྒྲིབ་པ་ཀུན་དག་ནས༔ གསང་དབང་ཐོབ་ཅིང་མཆོག་དགའ་རྒྱུད་ལ་སྐྱེས༔ སོ་སོར་རྟོགས་པའི་ཡེ་ཤེས་མངོན་གྱུར་བསམ༔ བདུད་རྩི་འོ་རྒྱུན་ལྟ་བུར་སྙིང་གར་ཁྱབ༔ ལྷ་ཚོགས་དགྱེས་ཚིམས་བདེ་སྟོང་ཡེ་ཤེས་འབར༔ བདག་གཞན་ཚོགས་རྫོགས་རྩ་རླུང་སྒྲིབ་པ་སྦྱངས༔ ཤེར་དབང་ཐོབ་ཅིང་ཁྱད་དགའ་རྒྱུད་ལ་སྐྱེས༔ ཆོས་དབྱིངས་ཡེ་ཤེས་ཆེན་པོའི་དོན་རྟོགས་བསམ༔ བདུད་རྩི་མར་བབས་ལྟེ་བར་ཁྱབ་ཅིང་སྤེལ༔ ༣༥༦༽ སྤྲུལ་པའི་འཁོར་ལོའི་རྟེན་དང་བརྟེན་པར་བཅས༔ བདེ་སྟོང་རོས་མཉེས་ཚོགས་གཉིས་རབ་རྫོགས་ནས༔ ཚིག་དབང་ཐོབ་ཅིང་ལྷན་དགའ་རྒྱུད་ལ་སྐྱེས༔ མཉམ་པ་ཉིད་ཀྱི་ཡེ་ཤེས་མངོན་གྱུར་བསམ༔ བདུད་རྩི་གསང་བར་བབས་ནས་ཁྱབ་པ་ཡིས༔

དེར་བརྟེན་ལྷ་ཚོགས་བདེ་སྟོང་མཆོད་པས་མཉེས༔ ཚོགས་རྫོགས་སྒྲིབ་སྦྱངས་རིག་པ་རྩལ་གྱི་དབང༔ ཐོབ་ཅིང་དགའ་བྲལ་ཡེ་ཤེས་རྒྱུད་ལ་སྐྱེས༔ བྱ་བ་གྲུབ་པའི་ཡེ་ཤེས་མངོན་གྱུར་བསམ༔ སླར་ཡང་བདུད་རྩིའི་དྭངས་མ་ཡར་ལྡོག་ཅིང༔ མས་ནས་ཡས་རིམ་དགའ་བཞིས་ཉེར་དྲངས་ནས༔ སྟོང་བཞིའི་འོད་གསལ་དགོངས་པ་མངོན་གྱུར་བསླབ༔ དྭངས་མ་གཙུག་ཏོར་ཧཾ་དང་གཉིས་མེད་བསྲེ༔ ཤེས་རབ་མེ་ཉིད་ཨ་ཤད་ལ་ཐིམ་ནས༔ ཡེ་ཤེས་འོད་ཀྱིས་བདེ་དྲོད་རབ་འབར་བསམ༔ དེ་ལྟར་ཕྱི་ནང་གསང་བའི་སྟོང་ར་དང༔ མཐའ་ཁྲིད་དང་བཅས་ཡང་ཡང་བསྒོམ་པས་ན༔ ཕྱི་ཡི་ལུས་གཟུངས་རྒྱས་ཤིང་རྩ་ཁ་ཕྱེ༔ ནང་གི་དྭངས་མ་འཕེལ་ཞིང་བདེ་དྲོད་སྐྱེ༔ གསང་བ་བདེ་སྟོང་ཡེ་ཤེས་མངོན་གྱུར་ནས༔ རྣམ་གསུམ་འཁྲུལ་པའི་བག་ཆགས་དབྱིངས་སུ་བཅོམ༔ ཐུན་མོང་ཐིག་ལེའི་ཡོན་ཏན་དཔག་མེད་ཅིང༔ ཐབས་ཀྱི་ཕྱག་རྒྱ་ལ་བརྟེན་རིག་འཛིན་གྱི༔ ས་རུ་ཚེ་ལུས་ ༣༥༧༽འདི་རུ་འཁོད་པར་འགྱུར༔ ས་མ་ཡ༔ ཁོ་མོ་མཚོ་རྒྱལ་བདག་གི་སྙིང་བཅུད་འདི༔ ལས་ལྡན་རྡོ་རྗེ་ཞི་བ་མཚོ་ཉིད་ལ༔ གཅེས་ནོར་ཚུལ་དུ་གདམས་པ་འདི༔ སྙིང་མིག་སྲོག་ལས་ཕོངས་ན་ཡང༔ ཕྱི་རབས་ལས་ལྡན་རྣམས་ཀྱི་དོན༔ ཟབ་མོ་བརྡ་ཡི་རིས་སུ་བཏབ༔ མ་འོངས་སྙིགས་དུས་གདུལ་དཀའི་ཚེ༔ ཤེལ་དཀར་སྤྲུལ་པ་དང་འཕྲད་ནས༔ ཆོས་འདི་བརྡ་བསྒྱུར་བྱེད་པར་ངེས༔ དྲེགས་པ་རྣམ་གསུམ་གཉེར་གྱིས་ཤིག༔ སྐལ་ལྡན་གཅིག་དང་འཕྲད་པར་ཤོག༔ ལོག་ལྟ་ཅན་ལ་འདི་མ་འཕྲད༔ ཟབ་བོ་ཕྱི་རབས་ཉམས་སུ་ལོངས༔ ས་མ་ཡ༔ སྐུ་རྒྱ༔ གསུང་རྒྱ༔ ཐུགས་རྒྱ༔ སྦས་རྒྱ༔ གསང་རྒྱ༔ ཟབ་རྒྱ༔ བརྡ་ཐིམ༔ ༔ ཞེས་པ་འདི་ཡང་འདུལ་བ་འཛིན་པ་ཆེན་པོ་མཁན་པོ་ནོར་བུ་དབང་རྒྱལ་ནས་རིན་ཆེན་གཉིས་པ་དང་རེག་བྱ་ནམ་མཁའི་མདངས་འཛིན་བཅས་དུས་རིག་མོ་ནས་མཚོ་རྒྱལ་ཞལ་ལུང་སྐོར་འབེབ་ཐུབ་བཀའ་དྲིན་མ་ཆུང་ཞེས་ཡང་ཡང་ནན་ཆེར་བསྐུལ་ངོ་མ་ལྡོག་ཙམ་དུ་མདོ་མེད་འཆོལ་མོ་བདེ་བའི་རྡོ་རྗེའི་ཡིག་རིས་སུ་བགྱིས་པའོ།།

དགེའོ།། ༣༥༨༽