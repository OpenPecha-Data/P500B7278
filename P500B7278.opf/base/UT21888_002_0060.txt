༨༥༽༄༅། སྦྱོར་སྒྲོལ་དགོངས་པའི་ཟབ་གནད་ནི། རང་ཉིད་སྐད་ཅིག་གིས་རྡོ་རྗེ་ཕག་མོར་གསལ་བའི་བྷ་ག་པདྨ་འདབ་བཞིར་གྱུར་པའི་དབུས་སུ་བྃ་དང་འདབ་མ་བཞིར་ཧ་རི་ནི་ས་གསལ་གདབ། ཡབ་རྟ་མགྲིན་དུ་གསལ་བའི་གསང་རྟགས་རྡོ་རྗེ་རྩེ་ལྔ་པ་ཧྲཱིཿཡིག་གིས་མཚན་པ་ཅན་དུ་གསལ་གདབ་ཅིང་ཁྲོ་བོ་རྡོ་རྗེ་ཞི་བ་པདྨ་ལ་སྙོམས་པར་ཞུགས་པའི་ཚེ་ཡེ་ཤེས་ཀྱི་རླུང་དར་གཅིག་བཟུང་ནས་སྣང་སྲིད་ཐམས་ཅད་ཡེ་ཤེས་གཅིག་གི་ངང་དུ་འུབ་ཆུབ་པར་བསམ། སླར་ཡང་ཡབ་ཡུམ་གཉིས་ཀྱི་དགའ་བདེའི་རླུང་གིས་བསྐུལ་ནས་ལྟེ་བའི་ཨ་ཤད་ལས་མེ་འབར་ཞིང་དབུ་མའི་ལམ་བརྒྱུད་སྤྱི་བོའི་ཧཾ་ཡིག་ལ་ཕོག དེ་ལས་འོད་ཟེར་དཔག་ཏུ་མེད་པ་འཕྲོས་བདེ་གཤེགས་རྒྱལ་བ་སྲས་བཅས་ཐམས་ཅད་དང་མ་གནས་གསུམ་གྱི་དཔའ་བོ་མཁའ་འགྲོ་དམ་ཅན་རྣམས་ལ་རང་རང་མཉེས་པའི་མཆོད་པ་ཕུལ། ཐུགས་དམ་དང་ཐུགས་རྗེ་བྱིན་རླབས་ཡེ་ཤེས་ཡོན་ཏན་ཐམས་ཅད་འོད་ཟེར་གྱི་རྣམ་པར་བྱུང་ནས་སྤྱི་བོ་ནས་ཐིམ། རིམ་བཞིན་འཁོར་ལོ་ལྔ་པོ་གསང་གནས་ཀྱི་བར་གང་ཞིང་ཁྱབ། ཡང་ཡུམ་གྱི་པདྨོར་སིམ་པ་ ༨༦༽དང་སྐུའི་དབྱིབས་བརྒྱུད་ནས་གསང་རྫས་དཀར་དམར་གྱི་རྣམ་པར་སྤྱི་བོར་བྱོན་པ་ན། དེ་ལས་འོད་ཟེར་ཕྱོགས་བཅུར་འཕྲོས་གོང་བཞིན་བདེ་གཤེགས་རྒྱ་མཚོ་མཉེས་པའི་ཐུགས་རྗེ་ཡེ་ཤེས་བྱིན་རླབས་སོགས་སྔར་བཞིན་སྤྱི་བོར་ཐིམ་པར་བསམ། ཡང་ཡུམ་གྱི་གནས་ལྔ་ནས་རིམ་གྱིས་འོད་ཟེར་འཕྲོ་འདུ་བྱས་ཤིང་གསང་སྒོར་ཐོན། ཡབ་ཡུམ་སྙོམས་འཇུག་མཛད་པའི་ཚེ་ལས་མཐུན་གྱི་འོད་ཟེར་ཕྱིར་ཐོན། སེམས་ཅན་ཐམས་ཅད་ཀྱི་ལས་སྒྲིབ་སྦྱངས། བསོད་ནམས་གཟི་བརྗིད་དཔལ་དང་མངའ་ཐང་ཐམས་ཅད་འོད་ཟེར་གྱི་ཚུལ་དུ་གསང་སྒོར་ཐིམ་པས་བདེ་ཆེན་མཆོག་ཏུ་མི་འགྱུར་བའི་ཡེ་ཤེས་ལ་དབང་ཐོབ་ཅིང་གཟི་བྱིན་མཆོག་ཏུ་འབར་བར་བསམ། ཡང་ཡབ་ཡུམ་བསྲུབས་སྦྱོར་མཛད་པས་འཁོར་འདས་སྣང་སྲིད་ཐམས་ཅད་ཆོས་ཉིད་གཅིག་གི་རོལ་རྩལ་དུ་ཡེ་གྲོལ་ཆོས་སྐུའི་ཀློང་དུ་འུབ་ཆུབ་ནས་དགའ་བཞི་དང་སྟོང་བཞིའི་འོད་གསལ་མངོན་དུ་གྱུར་ཏེ།

རིག་སྟོང་བསམ་བརྗོད་དང་བྲལ་བ་ཀ་དག་ཟང་ཐལ་སྐྱེ་འགག་གནས་བྲལ་གྱི་དགོངས་པར་ལ་བཟླས་ནས་རིག་འཛིན་པདྨ་འབྱུང་གནས་དག་བི་མ་ལ་ལྟ་བུར་གཞོན་ནུ་བུམ་སྐུར་གྲོལ་ནས་ཀུན་བཟང་ཆོས་སྐུའི་ཀློང་དུ་གཉིས་མེད་དུ་ ༨༧༽སངས་རྒྱས་པའི་གདམས་པ་ཁྱད་པར་ཅན་ནོ། བརྒྱུད་འཛིན་གྱི་དོན་དུ་ཡིན་ན་དམིགས་རིམ་གཞན་རྣམས་གོང་དང་འདྲ་ལ། གསང་གནས་ཀྱི་ཡིག་འབྲུ་རྣམས་ནི་རིགས་ལྔ་ཡབ་ཡུམ་གྱི་ས་བོན་དུ་གསལ་གདབ་པ་དང༌། ཁྱད་པར་གྱི་དམིགས་པ་ནི་ཡབ་ཡུམ་གཉིས་སྦྱོར་གྱི་མཚམས་ནས་ལས་མཐུན་གྱི་འོད་ཟེར་ལྕགས་ཀྱུ་ལྟ་བུ་དཔག་ཏུ་མེད་པ་འཕྲོས་པས། བདེ་གཤེགས་རྒྱལ་ཀུན་ཕྲིན་ལས་གཅིག་ཏུ་བསྡུས་པའི་བདག་ཉིད་སྤྲུལ་པའི་སྐུ་དེ་ཐུགས་ཐིག་ལེ་ཁ་དོག་ལྔ་ལྡན་སྲན་འབྲུ་ཙམ་ཞིག་ལྕགས་ཀྱུའི་སྣེ་ལ་དྲངས་ནས་ཡུམ་གྱི་པདྨ་ལ་ཐིམ་པར་མོས། ཡབ་ཡུམ་གྱི་རྒྱུ་རྐྱེན་ཉི་ཟླའི་གྭའུའི་དབུས་སུ་གཉིས་མེད་དུ་མ་རོ་གཅིག་ཏུ་བརྟན་པར་བསམ་པ་དང༌། ཡབ་ཡུམ་བསྲུབས་སྦྱོར་མཛད་པའི་སྦྱོར་མཚམས་ནས་འོད་ཟེར་རྡོ་རྗེ་རིན་ཆེན་པདྨ་རྒྱ་གྲམ་འཁོར་ལོ་སོགས་འཕྲོས་ནས་སྟེང་འོག་ཐམས་ཅད་སྲུང་བའི་གུར་ཁང་ཆེན་པོར་གྱུར་པར་བསམ། ལྷ་དང་མཁའ་འགྲོ་བདེན་ཚིག་གྲུབ་པ་རྣམས་ཀྱིས་བྱིན་རླབས་མཛད་པར་བསམ། ཡབ་ཡུམ་གྱི་རྩ་ཁམས་རླུང་ཐིག་བ་སྤུའི་ཁུང་ཐམས་ཅད་ནས་དཔའ་བོ་དང་དཔའ་མོ་རྣམས་བདེ་སྟོང་གི་རོས་ཚིམ་ནས་སྐུས་གར་ ༨༨༽བསྒྱུར་ཏེ་བཀྲ་ཤིས་པའི་བརྡ་དོན་རྟགས་གསུམ་ཡོངས་སུ་རྫོགས་པར་བྱས་ནས་འགྱུར་མེད་སྐུ་དང༌། འགག་མེད་གསུང༌། འཁྲུལ་བྲལ་ཐུགས། ཡོན་ཏན་ཕྲིན་ལས་ཀྱི་མཛད་པ་མཐར་ཕྱིན་པར་བསམ་པ་ཡིན། ངེད་ཅག་གི་གནས་ཚུལ་དེ་ལྟར་དུ་ལགས་པས་ཁྱོད་སྣོད་དང་ལྡན་ན་བདག་གི་པདྨ་ལ་སྤྱོད་ཅིག་ཅེས་སྨྲས་ནས་བདེ་སྟོང་གི་ཏིང་ངེ་འཛིན་ལ་མཉམ་པར་བཞག་པས། ཁོ་རང་ལྷག་པའི་དད་པ་སྐྱེས་ནས་ཕྱག་དང་བཅས་ཏེ་འདི་སྐད་ཟེར། ཨེ་མ་ངོ་མཚར་རྨད་དུ་བྱུང༌། །གསང་སྔགས་ལམ་ཞུགས་རྣལ་འབྱོར་མ། །བླ་མེད་དོན་ལྡན་མཁའ་སྤྱོད་མ། །རྣལ་འབྱོར་དབང་མོ་ཁྱོད་ཉིད་དང༌། །མི་འབྲལ་དོན་གཉིས་དཔལ་སྤྱོད་ནས། །མཁའ་འགྲོའི་གླིང་དུ་འཁྲིད་དུ་གསོལ།

ཞེས་ཟེར་ནས་ཨ་ཧཾ་གི་སྒྲ་བཅས་འོད་ཐིག་དཀར་པོར་གྱུར་ནས་མི་སྣང་བར་ཡལ། ཅེས་ཉམས་སྣང་ལ་མི་དཀར་རྟ་དཀར་ཅན་གྱི་རྒན་པོ་གཟུགས་བྱད་མི་སྡུག་པ་ལག་ན་སྦ་ལྕག་དང་ཞགས་པ་འཛིན་པ་ཐ་མས་གྱི་རྣམ་པ་ཅན་ཞིག་གིས་ཁྱེད་ཡབ་ཡུམ་གཉིས་ཀྱིས་སྦྱོར་སྒྲོལ་གྱི་དམིགས་གནས་ཅི་ལྟ་བ་བཞིན་ཡིན་ཚུལ་སྦ་གསང་མེད་པར་གསུང་བར་ཞུ། བདག་ ༨༩༽ཀྱང་རྗེས་སུ་འཛིན་པའི་བཀྲིན་མི་ཆུང་བར་ཞུ། ཞེས་ཟེར་བའི་ལན་དུ་སུ་ཁ་བཛྲ་གྱིས་བྲིས་པའོ།། དགེའོ།། ལས་དང་པོ་པ་རྣམས་ཀྱི་ལས་རྒྱའི་དམིགས་རིམ་ནི། ཡབ་རྡོར་སེམས་སྐྱིལ་ཀྲུང་མཛད་པའི་པང་དུ་ཡུམ་སྙེམས་མ་དཀར་མོར་གསལ་བའི་ཞབས་གཉིས་ཡབ་ཀྱི་སྐུ་ལ་འཁྲིལ་སྦྱོར་གྱི་ཚུལ་དུ་ཡབ་ཀྱི་རྡོ་རྗེའི་བུ་ག་ཡུམ་གྱི་གསང་རྩ་གནྡྷེ་དང་ཅུང་ཟད་སྦྱར་ནས་སྟེང་འོག་གི་རླུང་ཁ་སྦྱར་ཏེ་ཆོས་ཉིད་ཀྱི་ཀློང་དུ་དར་གཅིག་མཉམ་པར་བཞག དེ་ནས་རླུང་དལ་བུས་གྱེན་ལ་དྲངས་ནས་ལྟེ་བའི་ཨ་ཤད་ལས་མེ་མཆེད། དབུ་མའི་ལམ་བརྒྱུད་དེ་སྤྱི་བོའི་ཧཾ་ཡིག་ལ་ཕོག ཧཾ་ལས་བདུད་རྩི་དངུལ་ཆུའི་མདོག་ལྟ་བུ་སྤྱི་བོ་ནས་གསང་བའི་བར་རླུང་གི་རྟ་ལ་བསྐྱོན་ནས་རྡོ་རྗེའི་བུ་ག་བར་མར་བབས་པ་ལ་སེམས་བཟུང་ཞིང༌། རླུང་དར་གཅིག་བཟུང་ནས་བདེ་སྟོང་ཡེ་ཤེས་ཀྱི་ངོ་བོ་རིག་སྟོང་བརྗོད་བྲལ་གྱི་ངང་དུ་མཉམ་པར་བཞག་པས་རང་གཞན་སེམས་ཅན་ཐམས་ཅད་ཀྱི་ལས་སྒྲིབ་བག་ཆགས་ཐམས་ཅད་དག་ནས་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པར་བསམ། ཡང་འོག་རླུང་ ༩༠༽གྱེན་ལ་དྲངས། ཤེས་པ་སྤྱི་བོའི་ཧཾ་ཡིག་ལ་གཏད་ཚེ་ཐིག་ལེ་ཕྱིར་ལྡོག་ནས་གསང་གནས་ནས་སྤྱི་བོའི་བར་རིམ་གྱིས་གང༌། གནས་ལྔ་དང་རྩ་ཁམས་ཀྱི་དཔའ་བོ་མཁའ་འགྲོ་ཐམས་ཅད་ཀྱི་ཐུགས་ཀྱི་དགྱེས་པ་བསྐངས་ནས། རྒྱུ་བསོད་ནམས་ཀྱི་ཚོགས་རྫོགས་པ་དང་འབྲས་བུ་ཡེ་ཤེས་ཀྱི་ཚོགས་རྫོགས་ནས་ས་བཅུ་ལམ་ལྔའི་ཡེ་ཤེས་ལྔའི་ཡེ་ཤེས་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་ཏེ་རང་གཞན་གྱི་དོན་གཉིས་འབད་མེད་དུ་འགྲུབ་པར་བསམ་ལ་སྟེང་འོག་གི་རླུང་ཁ་སྦྱར་ནས་དར་གཅིག་བཟུང་སྟེ་ཆགས་བྲལ་ཡེ་ཤེས་ཀྱི་ངང་དུ་མཉམ་པར་བཞག་གོ

དེ་ལྟར་རླུང་སེམས་ལ་དབང་མ་ཐོབ་བར་དུ་འབད་པ་དྲག་པོས་བརྩོན་པར་བྱ་བ་ནི་གནད་དམ་པའོ། རྩ་རླུང་ཐིག་ལེར་རང་དབང་ཐོབ་སྟེ་མཐར་ཕྱིན་པ་ན་ལས་རྒྱ་དངོས་ཀྱི་བདེ་བ་ཆེན་པོའི་དཀྱིལ་འཁོར་ལ་ཉམས་སུ་ལེན་པའི་ཚེ་རྡོ་རྗེ་ཆུ་འཐུང་གི་གདམས་པའི་མན་ངག་ནི་སྦྱོར་སྒྲོལ་གསང་ལམ་ལྟར་ཤེས་པར་བྱའོ། ཞེས་པའང་གསང་གྲོགས་བི་མ་ལའི་བཞེད་སྐོང་དུ་བདེ་བའི་རྡོ་རྗེས་སྙན་བརྒྱུད་སྐོར་ལས་གཏན་ལ་ཕབ་པ་དགེ། སྦྱོར་སྒྲོལ་གྱི་གནད་འགག་༔ ཁྲོ་བོ་ ༩༡༽རྡོ་རྗེ་ཞི་བ་པདྨ་དང་འཕྲད་རྗེས་རྡོ་རྗེ་ཞི་བ་ལ་མི་གནས་པ་ཅིའི་ཕྱིར་ལགས་ཞུས་པའི་ལན་དུ། ཨ་ཧཾཿ ལས་ཀྱི་ཕྱག་རྒྱ་མཐར་ཕྱིན་ནས༔ ལུས་ཀྱི་ཕྱག་རྒྱ་མངོན་དུ་གྱུར༔ གཉིས་མེད་ཡིད་ཀྱི་ཕྱག་རྒྱ་ཡིས༔ འབྲལ་མེད་བདེ་ཆེན་ཡེ་ཤེས་བསྐྱེད༔ རྡོ་རྗེ་ཁྲོས་པས་ཉོན་མོངས་བཅོམ༔ རང་བཞིན་བདེ་ཆེན་རླབས་གཡོས་པས༔ སྣང་སེམས་ཐུག་ཕྲད་ཡེ་ཤེས་འཆར༔ མ་བསླབས་ཤེས་རབ་རྟོགས་པ་རྒྱས༔ མཁའ་འགྲོ་སེམས་ཀྱི་འཕྲུལ་དུ་ཤར༔ ཟབ་བཅུད་མན་ངག་དགོངས་པ་ཁྲོལ༔ སྣོད་ལྡན་བུ་ལ་གཅིག་བརྒྱུད་སྤེལ༔ ཐེག་དམན་བློ་ཆུང་སྐལ་མེད་ལ༔ རླུང་ཕྱོགས་མ་སྤེལ་ཨ་རྒྱ་སྡོམས༔ མཁའ་འགྲོའི་ཐུགས་ཐིག་་རྒྱ༔ སྙན་བརྒྱུད་ལས་གསང་གྲོགས་ལས་འབྲེལ་རྩལ་གྱི་བཞེད་སྐོང་དུ་སུ་ཁ་བཛྲ་གྱིས་བྲིས་པའོ།། ༩༢༽