༥༧༽ ༄༅། ཉམས་སྣང་ལས་ལྷག་པའི་ལྷ་ལ་གསོལ་འདེབས་ཐུགས་རྒྱུད་གནས་བསྐུལ་བཞུགས། ༥༨༽ཀྱེ་མ། དུས་གསུམ་སངས་རྒྱས་མ་ལུས་འདུས་པའི་སྐུ། །འགྲོ་བའི་མགོན་གྱུར་འཕགས་མཆོག་སྤྱན་རས་གཟིགས། །འཇིགས་བརྒྱད་ཞི་མཛད་རྗེ་བཙུན་འཕགས་མ་སྒྲོལ། །བདག་སོགས་རྩེ་གཅིག་དད་པས་གསོལ་བ་འདེབས། །ཐུགས་རྗེས་གཟིགས་ལ་བྱིན་གྱིས་བརླབ་ཏུ་གསོལ། །དལ་འབྱོར་མི་ལུས་རིན་ཆེན་ཐོབ་དུས་འདིར། །སྙིང་པོ་དམ་པའི་ཆོས་ལ་མི་བརྩོན་ཞིང༌། །དོན་མེད་སྟོང་ལོག་མི་དགེའི་ལས་ལ་བརྩོན། །གསོལ་བ་འདེབས་སོ་འཕགས་མཆོག་སྤྱན་རས་གཟིགས། །ཐུགས་རྗེས་ཟུངས་ཤིག་ཨཱརྻ་ཏཱ་རེ་མ། །མི་ལུས་དོན་དང་ལྡན་པར་བྱིན་གྱིས་རློབས། །ཕྱི་སྣོད་འཇིག་རྟེན་ནང་བཅུད་འགྲོ་བ་སོགས། །མི་རྟག་ཆུ་ཡི་ལྦུ་བ་དང་མཚུངས་ཀྱང༌། །འཆི་ཆོས་མི་སྒྲུབ་རྟག་འཛིན་དམ་པོས་བཅིངས། །གསོལ་བ༴ ཐུགས་རྗེས༴ འཆི་བ་སྙིང་ནས་དྲན་པར་བྱིན༴ སྲིད་པའི་བདེ་སྡུག་ལས་འབྲས་ཁོ་ནར་ཐུག །སྤང་བླང་གཉིས་ལ་བླང་དོར་ནོར་ནས་ཀྱང༌། །རྒྱུ་འབྲས་ཁྱད་གསོད་སྟོང་སྐད་ཁ་ཕོ་མཐོ། །གསོལ་བ༴ ཐུགས་རྗེས༴ རྒྱུ་འབྲས་བག་ལས་ཞིབ་པར༴ འཁོར་བའི་གནས་སུ་བདེ་བ་ ༥༩༽སྐད་ཅིག་མེད། །བདེ་བ་འདོད་ཀྱང་སྡུག་བསྔལ་ལས་ལ་བརྩོན། །ཕྱེ་ལྷེབ་ཇི་བཞིན་མེ་འོབས་ནང་དུ་འགགས། །གསོལ་བ༴ ཐུགས་རྗེས༴ འཁོར་བ་ཞེན་པ་ལོག་པར༴ མཆོག་གསུམ་སྐྱབས་གནས་གཙོ་བོ་ཡིན་ནའང༌། །བསླབ་པའི་སྡོམ་པ་སྣ་གཅིག་མི་བསྲུང་ཞིང༌། །མི་དགེའི་ལས་བརྩོན་ཉེས་ལྟུང་སྣ་ཚོགས་བསགས། །གསོལ་བ༴ ཐུགས་རྗེས༴ དཀོན་མཆོག་ཡོན་ཏན་དྲན་པར༴ སྨོན་འཇུག་བྱང་སེམས་ནོར་བུ་ཡོད་ན་ཡང༌། །གཞན་ཕན་ཆུང་བས་གཉིས་འཛིན་རུ་ཏྲར་གོལ། །གསོལ་བ༴ ཐུགས་རྗེས༴ ཚད་མེད་རྣམ་བཞི་སྐྱེ་བར༴ བདག་འཛིན་མེད་སྙམ་ཚོགས་གཉིས་འཁོར་ལོར་རློམས། །སེར་སྣ་དམ་པོས་ཚོགས་བསགས་མི་བརྩོན་ཞིང༌། ཇ་ཕོར་ཙམ་ལ་རང་གཞན་ཤི་སྦར་འཐམས། །གསོལ་བ༴ ཐུགས་རྗེས༴

ཚོགས་བསགས་རྒྱ་ཆེར་ནུས་པར༴ སྡིག་སྒྲིབ་མེད་སྙམ་རང་སྣང་སྟོང་པར་བཟུང༌། །དད་ཟས་གཤིན་ཟས་དཀོར་ནག་ཁུར་པོ་ལྕི། །གསོལ་བ༴ ཐུགས་རྗེས༴ སྟོབས་བཞི་རྒྱུད་ལ་སྐྱེ་བར༴ དད་པ་དག་སྣང་ཕྱོགས་མེད་བསམ་ན་ཡང༌། །ཇོ་དར་རླུང་གིས་བསྐྱོད་དང་མཚུངས་པས་ ༦༠༽ན། །གསོལ་བ༴ ཐུགས་རྗེས༴ དད་མོས་ཐང་ལྷོད་མེད་པར༴ རྩ་བའི་བླ་མ་བཀའ་དྲིན་གསུམ་ལྡན་ལ། །མཉེས་པ་གསུམ་གྱི་ཞབས་ཏོག་མི་བསྒྲུབ་པར། །ལོག་སྒྲིབ་དབང་གིས་མཚམས་མེད་ཉེས་ལྟུང་བསགས། །གསོལ་བ༴ ཐུགས་རྗེས༴ མཉེས་པ་ཕུལ་དུ་ཕྱིན་པར༴ བླ་མའི་ཐུགས་དང་རང་སེམས་དབྱེར་མེད་པར། །དབང་བཞི་བླང་བ་ཕྱོགས་དང་རིས་སུ་ཆད། །བྱིན་རླབས་འཇུག་དཀའ་ལོག་ལྟ་སྐྱེས་ནས་ཀྱང༌། །བླ་མ་དགྲ་ལྟར་མཐོང་ནས་སྐུར་པ་འདེབས། །གསོལ་བ༴ ཐུགས་རྗེས༴ བླ་མའི་བྱིན་རླབས་སེམས་ལ་འཇུག་ནས་ཀྱང༌། །སངས་རྒྱས་དངོས་སུ་མཐོང་བར་བྱིན་གྱིས་རློབས། །ལྟ་བ་མཐོན་པོས་ནམ་མཁའ་མདུང་བསྐོར་བྱེད། །རྒྱུ་འབྲས་ཁྱད་གསོད་སྟོང་སྐད་ཆད་ལྟར་གོལ། །རང་གཞན་ཕུང་བྱེད་སྡིག་པའི་ལས་ལ་བརྩོན། །གསོལ་བ༴ ཐུགས་རྗེས༴ ལྟ་བའི་རང་སྐྱོན་མཐོང་བར་བྱིན༴ སྒོམ་པ་འཛིན་མེད་ཆོས་སྐུར་གྲོལ་སྙམ་བཤད། །ཨ་འཐས་འཛིན་ཞེན་བརྟོད་ཕུར་དམ་པོས་བཟུང༌། །འཁོར་བ་བློ་ཡིས་མི་ཐོངས་རིམ་གྱིས་བརྩོན། །གསོལ་བ༴ ཐུགས་རྗེས༴ གཟུང་འཛིན་མདུད་པ་ཞིག་པར་བྱིན༴ ཐེག་ཆེན་སྤྱོད་པ་ཡིད་བཞིན་ནོར་བུ་ལ། །གང་ཤར་ ༦༡༽ རང་གྲོལ་སྤང་བླང་མེད་ན་ཡང༌། །བློ་ཆུང་ཐེག་དམན་འདོར་ཞིག་ཚུལ་ཁྲིམས་ཉམས། །གསོལ་བ༴ ཐུགས་རྗེས༴ བསླབ་པ་གསུམ་དང་ལྡན་པར་བྱིན༴ རང་བྱུང་ཡེ་ཤེས་ལྐོག་འགྱུར་ལུང་མ་བསྟན། །གསལ་སྟོང་ཉམས་ལ་ཞེན་ནས་རང་ཉིད་བསླུས། །གསོལ་བ༴ ཐུགས་རྗེས༴ རང་བྱུང་ཡེ་ཤེས་རྟོགས་པར་བྱིན༴ ལམ་ལ་སྦྱང་རྩོལ་མི་དགོས་ལྷུན་གྲུབ་ལ། །གཉིས་འཛིན་ཆགས་སྡང་གདུང་སེམས་དྲག་པོས་བསྡམས། །གསོལ་བ༴ ཐུགས་རྗེས༴ ལམ་ལ་གོལ་འཕྱུགས་བྲལ་བར་བྱིན༴

འབྲས་བུ་ཀུན་བཟང་དགོངས་པ་འོད་གསལ་དབྱིངས། ཁྱད་ཆོས་དྲུག་ལྡན་གཞོན་ནུ་བུམ་པའི་སྐུ། །སྤྲོས་པའི་མཐའ་བརྒྱད་མ་ཆོད་དུག་ལྔས་ཟིན། །གསོལ་བ༴ ཐུགས་རྗེས༴ སྐུ་བཞིའི་རྒྱལ་ས་ཟིན་པར་བྱིན༴ མདོར་ན་བདག་དང་སེམས་ཅན་ཐམས་ཅད་ཀྱིས། །འཁོར་བར་བློ་ལྡོག་བླ་མ་དམ་པ་བརྟེན། །བསླབ་པ་གསུམ་དང་ཐེག་པ་སོ་སོ་ཡི། །མདོ་སྔགས་གཞུང་ལུགས་ཁྱད་ཆོས་སྣ་ཚོགས་སོགས། །མ་ལུས་ཐམས་ཅད་མ་ནོར་རིམ་བཞིན་དུ། །དཀའ་བ་དང་བླངས་ངལ་བ་ཁྱད་བསད་ནས། །བདག་ཅག་བརྩོན་འགྲུས་དྲག་པོས་ཉམས་བླང་ཞིང༌། །རང་གཞན་དོན་གཉིས་ལྷུན་གྱི་གྲུབ་པ་དང༌། ༦༢༽།མ་རིག་དུག་ལྔའི་གཉེན་པོར་གྱུར་ནས་ཀྱང༌། །བདག་རྒྱུད་སྨིན་གྲོལ་སྣོད་དུ་རུང་བར་ཤོག །རང་རྒྱུད་གྲོལ་ནས་གཞན་ཕན་བྱང་སེམས་ལ། །འཕགས་པ་ཉིད་དང་མཚུངས་པར་བྱིན་གྱིས་རློབས། །གལ་ཏེ་ལས་རླུང་དྲག་པོའི་མཐུ་བཙན་པས། །མ་རིག་ཉོན་མོངས་དབང་དུ་གྱུར་ན་ཡང༌། །རྒྱལ་བའི་ཡུམ་མཆོག་འཕགས་མ་སྒྲོལ་མ་ཡིས། །དུག་ལྔ་གྲོགས་སུ་འཆར་བར་བྱིན་གྱིས་རློབས། །བདག་ལ་བཟང་ངན་འབྲེལ་ཐོགས་མ་ལུས་པ། །ཕྱི་མ་འོག་མིན་པོ་ཏ་ལ་ཡི་ཞིང༌། །མ་དང་དབྱེར་མེད་འཕགས་པའི་ཞབས་དྲུང་དུ། །ཚོམ་བུ་གཅིག་ཏུ་མངོན་པར་སངས་རྒྱས་ཤོག ཅེས་གསོལ་འདེབས་འདི་ཡང་འཁོར་བ་ཉམས་ལེན་བྱེད་པའི་སྤྲང་མོ་སྐྱོན་ཀུན་ལྡན་པ་བདག་གིས་འཕགས་མཆོག་གངས་རིའི་མགོན་པོ་དང་རྒྱལ་བའི་ཡུལ་མཆོག་གཉིས་ཀྱི་འོད་ཟེར་ཅུང་ཟད་མཇལ་བ་ལ་བརྟེན་ནས། གསོལ་འདེབས་སྨོན་ལམ་གྱི་ཚུལ་དུ་རང་གཞན་ལ་ཕན་པའི་སེམས་ཀྱིས་ཀལྤ་ལ་བྷ་དྲ་ཏཱ་རེའམ་དེ་ཝའི་མིང་གིས། རྨི་ལམ་འཁྲུལ་སྣང་ལ་བརྟེན་ནས་བྲིས་པ་སྟེ། མཁས་པ་རྣམས་ཀྱིས་གཟིགས་ན་ཐུགས་ཁྲེལ་རྒྱུ། །རང་ལ་མོས་པ་རྣམས་ཀྱིས་འདི་ལ་གཟིགས། །ནེ་ཙོ་འུག་པ་གཉིས་ཀྱི་དཔེ་དང་མཚུངས། །སྤྲང་མོ་ཏཱ་རེའི་མིང་གིས་ཤོག་བརྫད་ཡིན། །སེམས་ཅན་ཐམས་ཅད་གཡུ་ལོ་བཀོད་དུ་སྐྱེས།

༦༣༽།ཚོགས་གཉིས་རྫོགས་ནས་སྐུ་གཉིས་ཐོབ་པར་ཤོག དགེའོ།། ༈ ཆོས་ཉིད་མཁའ་འགྲོའི་གསང་མཛོད་ལས༔ གསོལ་འདེབས་བར་ཆད་ལམ་སེལ་བསམ་པ་མྱུར་འགྲུབ་བཞུགས༔ ཨེ་མ་ཧོ༔ སྤྲོས་བྲལ་ཆོས་དབྱིངས་ཆེན་པོའི་ཞིང་ཁམས་ནས༔ སྐྱེ་འགགས་འགྱུར་མེད་རྒྱལ་ཀུན་འདུས་པའི་སྐུ༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ཕྱི་ནང་གསང་བའི་བད་ཆད་ཞི་བ་དང༔ བསམ་དོན་ལྷུན་གྱིས་འགྲུབ་པར་བྱིན་གྱིས་རློབས༔ གནས་སྐབས་འཕྲལ་རྐྱེན་ངན་པ་ཀུན་སེལ་ནས༔ མཐར་ཐུག་ས་ལམ་བར་ཆད་མི་འབྱུང་ཞིང༔ རྔ་ཡབ་ཟངས་མདོག་དཔལ་རིར་སྐྱེ་བར་ཤོག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཞེས་པ་བརྒྱ་སྟོང་ཁྲི་སོགས་བཟླ༔ ས་ལམ་བར་ཆད་ཀུན་སེལ་ནས༔ བསམ་དོན་མ་ལུས་འགྲུབ་པར་ངེས༔ ཚིག་ཉུང་དོན་འདུས་ཟབ་པའི་ཆོསཿ དྲེགས་པ་རྣམ་གསུམ་གཏེར་གྱིས་ཤིག༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ཌཱ་ཀིའི་རྒྱ༔ ཅེས་པའང་བར་ཆད་ལམ་སེལ་འདི་ཡང་དགེ་བཙུན་དྷརྨའི་མིང་ཅན་གྱི་ངོར་སུ་ཁ་བཛྲ་གྱིས་བྲིས་པའོ།། ༦༤༽ ཨེ་མ་ཧོཿ རང་རིག་མ་བཅོས་པདྨ་ཐོད་ཕྲེང་རྩལ༔ རང་གསལ་འཛིན་མེད་ངང་ནས་གསོལ་བ་འདེབས༔ རང་བྱུང་ཡེ་ཤེས་རྟོགས་པར་བྱིན་གྱིས་རློབས༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཅེས་བདེ་བའི་རྡོ་རྗེས་སོ།། ཨེ་མ་ཧོཿ སྐུ་གསུམ་མཁའ་འགྲོའི་གཙོ་མོ་ཝ་ར་ཧིཿ ཡེ་ཤེས་སྒྱུ་མའི་སྐུར་བཞེངས་རིག་པ་འཛིན༔ སྦས་པའི་རྣལ་འབྱོར་སུ་ཁ་བཛྲ་ལ༔ རང་རིག་འདུ་འབྲལ་མེད་པར་གསོལ་བ་འདེབས༔ འདི་ཕྱི་བར་གསུམ་འབྲལ་མེད་རྗེས་བཟུང་ནས༔ འོད་གསལ་གནས་ལུགས་རྟོགས་པ་མངོན་གྱུར་ཅིང༔ རང་གཞན་དོན་གཉིས་འགྲུབ་པར་བྱིན་གྱིས་རློབས༔ ཅེས་པ་འདི་ཡང་ཤཱི་ལའི་མཚན་འཆང་གིས་ཡང་ཡང་བསྐུལ་ངོ་མ་ལྡོག་ཙམ་དུ་སྙོམ་ལས་པ་མདོ་མེད་འཆོལ་མོ་པཱ་ཤཾ་མིང་གིས་བྲིས་པའོ།། ༈ ཆོས་ཉིད་མཁའ་འགྲོའི་གསང་མཛོད་ལས༔ གསོལ་འདེབས་ཐུགས་རྗེས་མྱུར་འཛིན་འོད་གསལ་རང་གྲོལ་བཞུགས༔ ཨེ་མ་ཧོཿ ཀུན་བཟང་རྡོར་འཆང་རྡོར་སེམས་དགའ་རབ་རྗེ༔

ཤྲཱི་སེང་འཇམ་དཔལ་བཤེས་གཉེན་བི་མ་ལ༔ པདྨ་འབྱུང་གནས་ཡེ་ཤེས་མཚོ་རྒྱལ་དང༔ བཻ་རོ་ལང་གྲོ་ནམ་མཁའི་སྙིང་པོ་སོགས༔ དགོངས་བརྡ་སྙན་བརྒྱུད་བླ་མར་གསོལ་བ་འདེབས༔ ཐུགས་ ༦༥༽རྒྱུད་བྱིན་རླབས་སྙིང་ལ་འཕོས་ནས་ཀྱང༔ རང་རིག་མ་བཅོས་ཡེ་ཤེས་མངོན་གྱུར་ནས༔ ཀ་དག་སྤྲོས་བྲལ་རྟོགས་པར་བྱིན་གྱིས་རློབས༔ གཉུག་མའི་རང་ས་ཟིན་པར༴ གཉིས་འཛིན་འཁྲུལ་པ་ཞིག་པར༴ བློ་འདས་འོད་གསལ་རིག་པ་བྱང་ཆུབ་སེམས༔ སྐུ་བཞིའི་བདག་ཉིད་ངོ་བོ་མཐར་སོན་ཏེ༔ ལྷུན་གྲུབ་རང་གདངས་ཉམས་ལེན་རྩལ་རྫོགས་ནས༔ ཆོས་ཟད་བློ་འདས་གདོད་མའི་གཞི་དབྱིངས་སུ༔ འཁྲུལ་བྲལ་ཡེ་ཤེས་ཆེན་པོའི་ས་ཐོབ་ཤོག༔ འདི་ལ་རྒྱུན་དུ་བརྩོན་ནུས་ན༔ ཡེ་ཤེས་རང་ཞལ་མངོན་གྱུར་ནས༔ གདོད་མའི་གཏན་སྲིད་ཟིན་པར་ངེས༔ ས་མ་ཡ༔ རྒྱ་རྒྱ་རྒྱ༔ ༔ ཅེས་པ་འདི་ཡང་དད་ལྡན་བློ་ཤེར་གྱིས་ཡང་ཡང་ནན་ཆེར་བསྐུལ་ངོར་འཆོལ་མོ་བདེ་བའི་རྡོ་རྗེས་ཆོས་ཉིད་དགོངས་པའི་ཀློང་ནས་དག་པར་ཕབས་པའོ།། དགེའོ།། ཀྱེ་མ། ཐུགས་རྗེའི་བདག་ཉིད་རྒྱལ་བ་འོད་དཔག་མེད། །ཡེ་ཤེས་སྤྱན་ལྡན་རྒྱལ་སྲས་བྱང་ཆུབ་སེམས། །གསོལ་བ་འདེབས་སོ་ཐུགས་རྗེའི་ལྕགས་ཀྱུ་ཡིས། །བྱི་ལ་རིགས་དྲུག་གནས་ནས་དྲང་དུ་གསོལ། །པདྨ་འབྱུང་གནས་ཡེ་ཤེས་མཚོ་རྒྱལ་མ། །ལང་གྲོ་ལོ་ཙཱ་བདུད་འདུལ་དབང་ཕྱུག་གླིང༌། །བདག་གིས་མོས་གུས་ ༦༦༽གདུང་བས་གསོལ་བ་འདེབས། །བྱི་ལ་རིགས་དྲུག་སྐྱེ་སྒོ་བཅད་དུ་གསོལ། །ཀུན་མཁྱེན་གཉིས་པ་དྲི་མེད་འོད་ཟེར་དང༌། །པདྨ་མ་ཏི་རྩ་བརྒྱུད་བླ་མའི་ཚོགས། །གསོལ་བ་འདེབས་སོ་ཐུགས་རྗེའི་ལྕགས་ཀྱུ་ཡིས། །བྱི་ལ་ངན་སོང་སྡུག་བསྔལ་དྲག་པོ་ལས། །ཐར་ནས་རྣམ་མཁྱེན་ལམ་སྣ་ཟིན་པ་དང༌། །བདེ་བ་ཅན་དུ་སྐྱེ་བར་བྱིན་གྱིས་རློབས། །གལ་ཏེ་བདེ་ཆེན་ཞིང་དུ་མ་སྐྱེས་ན། །གནས་ངན་གཅོང་རོང་འཇིགས་ལས་ཐར་ནས་ཀྱང༌། །མཐར་ཐུག་འཕགས་པའི་ཞབས་དྲུང་སྐྱེ་བར་ཤོག ཅེས་པ་འདི་ཡང་བྱི་ལ་རིགས་དྲུག་གི་སྡུག་བསྔལ་མྱོང་བའི་དུས་སུ་རང་ཉིད་སྙིང་རྗེ་བཟོད་བླག་མེད་པའི་མཆི་མ་བྱུང་བའི་དུས་ཕྱོགས་བཅུའི་རྒྱལ་བ་སྲས་བཅས་དང་རང་གི་རྩ་བརྒྱུད་ཀྱི་བླ་མ་རྣམས་ལ་འོ་དོད་ཀྱི་ཚུལ་དུ་ཏཱ་རེའི་མིང་གིས་བྲིས་པ་བྱི་ལ་རྣམ་མཁྱེན་རྫོགས་པའི་སངས་རྒྱས་ཐོབ་པར་ཤོག

དགེའོ།། ཨེ་མ་ཧོཿ རང་སྣང་རྣམ་དག་དོན་གྱི་འོག་མིན་ནཿ རྒྱལ་ཀུན་ཡུམ་གྱུར་རྣལ་འབྱོར་ཝཱ་ར་ཧི༔ ཡེ་ཤེས་སྒྱུ་མའི་གར་བསྒྱུར་རིག་པ་འཛིན༔ སྦས་པའི་ཚུལ་འཆང་སུ་ཁ་བཛྲ་ལ༔ རྣམ་གསུམ་དད་པའི་སྒོ་ནས་གསོལ་བ་འདེབས༔ བློ་ལྡོག་བཞི་ཡིས་རང་རྒྱུད་གྲོལ་ནས་ཀྱང༔ འཁྲུལ་སྣང་འཁོར་བའི་གནས་ལས་རབ་ལྡོག་སྟེ༔ ཚེ་ ༦༧༽འདིར་དོན་གཉིས་ཡིད་བཞིན་འགྲུབ་པ་དང༔ ཁྱད་པར་གསང་སྔགས་རིམ་གཉིས་གནད་སྨིན་ནས༔ མཐར་ཐུག་འོད་གསལ་རྫོགས་ཆེན་མངོན་གྱུར་ཤོག༔ ཅེས་དད་ལྡན་བསོ་གཅོད་ཀྱི་ངོར་སྤྲང་འཁྱམས་སུ་ཁ་བཛྲ་གྱིས་བྲིས་པའོ།། ཨེ་མ་ཧོཿ སྐྱེ་མེད་ཆོས་སྐུའི་དབྱིངས་ན་ཀུན་བཟང་མོ༔ འགགས་མེད་རང་བྱུང་རྡོར་རྗེ་རྣལ་འབྱོར་མ༔ ཐུགས་རྗེ་ཀུན་ཁྱབ་ཛྙཱ་ན་སཱ་ག་ར༔ དབྱེར་མེད་ཡེ་ཤེས་སྒྱུ་མའི་གར་བསྒྱུར་བ༔ བདེ་ཆེན་བདེ་བའི་རྡོ་རྗེ་གསོལ་བ་འདེབས༔ འདི་ཕྱི་བར་གསུམ་འབྲལ་མེད་རྗེས་བཟུང་ནས༔ ལས་རྐྱེན་ངན་པའི་དབང་དུ་མི་འགྲོ་ཞིང༔ བློ་སྣ་ཆོས་ལ་འགྱུར་བར་མཛད་དུ་གསོལ༔ ཅེས་པའང་དད་ལྡན་སྐྱིད་ལྷའི་ངོར་སུ་བཛྲ་གྱིས་བྲིས་པའོ།། ཨེ་མ་ཧོཿ ངོ་བོ་ཀ་དག་འོད་གསལ་ཆོས་ཀྱི་སྐུ༔ རང་བཞིན་མ་འགགས་རྡོ་རྗེ་རྣལ་འབྱོར་མ༔ ཐུགས་རྗེའི་བདག་ཉིད་ཛྙཱ་ན་སཱ་ག་ར༔ ཡེ་ཤེས་སྒྱུ་མའི་གར་བསྒྱུར་རིག་པ་འཛིན༔ སྦས་པའི་རྣལ་འབྱོར་སུ་ཁ་བཛྲ་ལཿ རྣམ་གསུམ་དད་པའི་སྒོ་ནས་གསོལ་བ་འདེབས༔ འདི་ཕྱི་བར་གསུམ་འབྲལ་མེད་རྗེས་བཟུང་སྟེ༔ བསམ་དོན་ཡིད་བཞིན་འགྲུབ་པར་མཛད་དུ་གསོལ༔ ༦༨༽ཁྱད་པར་བསྐྱེད་རྫོགས་གནད་ལ་རབ་གོམས་ནས༔ འོད་གསལ་རྫོགས་ཆེན་རིག་པ་མངོན་གྱུར་ཏེ༔ ཀ་དག་ཀུན་ཏུ་བཟང་པོར་བྱང་ཆུབ་ཤོག༔ ཅེས་པ་འདི་ཡང་དད་ལྡན་དགེ་བཙུན་ཕྲིན་ལས་བཟང་པོས་དར་བཅས་ནན་ཆེར་བསྐུལ་ངོར་སྤྲང་འཁྱམས་བདེ་བའི་རྡོ་རྗེས་བྲིས་པའོ།། ཨེ་མ་ཧོཿ སྐུ་གསུམ་མཁའ་འགྲོའི་གཙོ་མོ་ཝཱ་ར་ཧི༔ ཡེ་ཤེས་སྒྱུ་མའི་གར་བསྒྱུར་རིག་པ་འཛིན༔ སྦས་པའི་ཚུལ་འཛིན་སུ་ཁ་བཛྲ་ལ༔

སྒོ་གསུམ་དད་པའི་ཡིད་ཀྱིས་གསོལ་བ་འདེབས༔ འདི་ཕྱི་བར་གསུམ་འབྲལ་མེད་ཐུགས་རྗེས་ཟུངས༔ བློ་ལྡོག་རྣམ་བཞིས་རང་རྒྱུད་ལེགས་གྲོལ་ནས༔ རིམ་པ་གཉིས་ཀྱི་ལམ་མཆོག་མངོན་གྱུར་ཏེ༔ རྔ་ཡབ་ཟངས་མདོག་དཔལ་རིར་སྐྱེ་བར་ཤོག༔ ཅེས་པ་འདི་ཡང་འདུས་སྡེ་རྒྱ་མཚོའི་བཞེད་སྐོང་དུ་དུས་མཐའི་གཏེར་མིང་འཛིན་པ་བདེ་བའི་རྡོ་རྗེས་བྲིས་པའོ།། ཨེ་མ་ཧོཿ རིག་དབྱིངས་མི་འགྱུར་འོད་གསལ་འདུས་མ་བྱས༔ ལྷུན་གྲུབ་གདངས་ལས་ཡེ་ཤེས་རོལ་པའི་གར༔ རྡོ་རྗེ་ཕག་མོ་ཛྙཱ་ན་སཱ་ག་ར༔ དབྱེར་མེད་རྣལ་འབྱོར་སུ་ཁ་བཛྲ་ལ༔ རང་རིག་འདུ་འབྲལ་མེད་པར་གསོལ་བ་འདེབས༔ ཚེ་རབས་ཀུན་ཏུ་རྗེས་སུ་བཟུང་ ༦༩༽ ནས་ཀྱང༔ འོད་གསལ་རྫོགས་ཆེན་དགོངས་པ་མངོན་གྱུར་ནས༔ ཚེ་འདིར་དོན་གཉིས་འགྲུབ་པར་བྱིན་གྱིས་རློབས༔ ཅེས་པའང་ཝ་ཤུལ་མི་དབང་དད་ལྡན་གྲགས་རྒྱལ་གྱི་ངོར་བདེ་བའི་རྡོ་རྗེས་བྲིས་པའོ།། ཨེ་མ་ཧོཿ རྣམ་དག་རྒྱལ་བའི་དཀྱིལ་འཁོར་ཡོངས་རྫོགས་དཔལ༔ རྣམ་ཀུན་མཆོག་ལྡན་པདྨ་ལས་འབྲེལ་རྩལ༔ ཀུན་བཟང་དབང་མོ་བདེ་བའི་རྡོ་རྗེ་ལ༔ སྒོ་གསུམ་དད་པའི་ཡིད་ཀྱིས་གསོལ་བ་འདེབས༔ འཁྲུལ་སྣང་བར་དོའི་འཇིགས་སྐྲག་མི་འབྱུང་ཞིང༔ འདི་ཕྱི་བར་གསུམ་འབྲལ་མེད་རྗེས་བཟུང་ནས༔ ཀུན་བཟང་པདྨ་འབྱུང་གནས་ཞབས་དྲུང་དུ༔ སྟོན་འཁོར་ཚོམ་བུ་གཅིག་ཏུ་འཁོད་པར་ཤོག༔ ཅེས་པ་འདི་ཡང་དད་ལྡན་རིག་འཛིན་གྱིས་བསྐུལ་ངོར་སུ་ཁ་བཛྲ་གྱིས་སོ།། ཨེ་མ་ཧོ༔ སྐྱེ་མེད་དབྱིངས་ཡུམ་བདེ་ཆེན་ཀུན་བཟང་མོ༔ འགགས་མེད་རང་བྱུང་རྡོ་རྗེ་རྣལ་འབྱོར་མ༔ ཀུན་ཁྱབ་རང་གསལ་ཛྙཱ་ན་སཱ་ག་ར༔ ཡེ་ཤེས་སྒྱུ་མའི་གར་བསྒྱུར་རིག་པ་འཛིན༔ བདེ་ཆེན་བདེ་བའི་རྡོ་རྗེར་གསོལ་བ་འདེབས༔ འདི་ཕྱི་བར་གསུམ་འབྲལ་མེད་རྗེས་བཟུང་ནས༔ བསམ་དོན་ ༧༠༽ཆོས་བཞིན་འགྲུབ་པར་མཛད་དུ་གསོལ༔ ཅེས་པའང་དད་ལྡན་རིན་ཆེན་དོན་འགྲུབ་ཀྱི་ངོར་སུ་ཁ་བཛྲ་གྱིས་སོ།། ཨེ་མ་ཧོཿ བདེ་ཆེན་མགོན་པོ་སྣང་མཐའ་ཡས༔

པད་དཀར་འཆང་བ་སྤྱན་རས་གཟིགས༔ བྱིན་རླབས་ཡེ་ཤེས་སྒྱུ་མའི་སྐུ༔ རྒྱལ་ཡུམ་འཕགས་མ་ཏཱ་རེ་མ༔ དབྱེར་མེད་སུ་ཁ་བཛྲ་ལ༔ ལུས་ངག་ཡིད་གསུམ་གུས་པ་ཡིས༔ རྩེ་གཅིག་དད་པས་གསོལ་བ་འདེབས༔ ཕྱི་ནང་གསང་བའི་བར་ཆད་སོལ༔ བློ་སྣ་རྟག་ཏུ་ཆོས་ལ་བསྒྱུར༔ ཡང་དག་བདེ་ཆེན་ས་ཐོབ་ཤོག༔ ཅེས་པ་འདི་ཡང་དད་ལྡན་མདོ་སྔགས་རྒྱ་མཚོས་བསྐུལ་ངོར་སུ་ཁ་བཛྲ་གྱིས་བྲིས་པའོ།། ༈ བླ་མ་རྒྱང་འབོད་ཐུགས་རྗེའི་འོད་ཟེར་བཞུུགས༔ སངས་རྒྱས་ཐམས་ཅད་ཀྱི་ངོ་བོ༔ ཐོས་གྲོལ་དམ་ཆོས་ཀྱི་འབྱུང་གནས༔ འདྲེན་སྟོན་དགེ་འདུན་གྱི་རྗེ་བོ༔ མཆོག་གསུམ་ཀུན་འདུས་ཀྱི་བདག་ཉིད༔ པདྨ་ལས་འབྲེལ་དེ་མཁྱེན་ནོཿ ཐུགས་རྗེས་མྱུར་དུ་ཡང་གཟིགས་ནས༔ བདག་རྒྱུད་བྱིན་གྱིས་རང་རློབས་ཤིག༔ བྱིན་རླབས་ཡོངས་འདུས་ཀྱི་བླ་མ༔ དངོས་གྲུབ་ཀུན་འབྱུང་གི་ཡི་དམ༔ བར་ཆད་སེལ་མཛད་ཀྱི་མཁའ་འགྲོ༔ རྩ་གསུམ་ཀུན་འདུས་ཀྱི་ངོ་བོ༔ པདྨ་ལས་འབྲེལ༴ ཐུགས་རྗེ༴ བདག་རྒྱུད༴ ༧༡༽སྐྱེ་མེད་ཆོས་སྐུ་ཡི་ངོ་བོ༔ འགགས་མེད་གསལ་ཁྱབ་ཀྱི་རང་བཞིན༔ ཐུགས་རྗེ་ཀུན་སྣང་གི་བདག་ཉིད༔ སྐུ་གསུམ་ཡོངས་འདུས་ཀྱི་རྒྱ་མཚོ༔ པདྨ་ལས་འབྲེལ༴ ཐུགས་རྗེས༴ བདག་རྒྱུད༴ འདས་པའི་རྒྱལ་ཀུན་གྱི་རྒྱལ་ཚབ༔ མ་འོངས་རྒྱལ་ཀུན་གྱི་སྤྱི་དཔལཿ ད་ལྟའི་རྒྱལ་ཀུན་གྱི་ངོ་བོ༔ དུས་གསུམ་རྒྱལ་བ་ཡི་རྒྱལ་ཚབ༔ པདྨ་ལས་འབྲེལ༴ ཐུགས་རྗེས་༴ བདག་རྒྱུད༴ ཐར་པའི་ལམ་སྟོན་གྱི་དེད་དཔོན༔ མ་རིག་མུན་སེལ་གྱི་སྒྲོན་མེ༔ གཟུང་འཛིན་གཅོད་བྱེད་ཀྱི་རལ་གྲི༔ སྡུག་བསྔལ་ཞི་བྱེད་ཀྱི་སྨན་མཆོག༔ རང་རིག་དོན་སྟོན་གྱི་བླ་མ༔ བཀའ་དྲིན་མཚུངས་མེད་ཀྱི་འགྲོ་མགོན༔ པདྨ་ལས་འབྲེལ་རྩལ༴ ཐུགས་རྗེས༴ བདག་རྒྱུད༴ སངས་རྒྱས་ཀུན་འདུས་ཀྱི་ངོ་བོ༔ ཐུགས་གསང་དམ་ཆོས་ཀྱི་གཏེར་མཛོད༔ ཡེ་ཤེས་སྒྱུ་མ་ཡི་སྐུ་བརྙེས༔ བདག་གི་འདྲེན་སྟོན་གྱི་བླ་མ༔ པདྨ་ལས་འབྲེལ་རྩལ༴ འདི་ཕྱི་བར་གསུམ་དུ་འབྲལ་མེད༔ རྗེས་བཟུང་སྨིན་གྲོལ་གྱི་ལམ་མཆོག༔

གང་འདོད་དགོས་སྐལ་ཆོས་སྩལ་ནས༔ དོན་གཉིས་ལྷུན་གྲུབ་ཀྱི་སངས་རྒྱས༔ ད་ལྟ་མངོན་སུམ་དུ་ཐོབ་པར༔ རྗེ་བཙུན་བླ་མ་ཁྱེད་མཁྱེན་ ༧༢༽ནོ༔ ཞེས་པའང་རིག་འཛིན་ཆེན་པོའི་དངོས་སློབ་ཡོངས་ཀྱི་ཐ་ཤལ་བ་སུ་ཁ་བཛྲ་གྱིས་ཡིད་སྐྱོ་བས་བྱེད་ཐབས་དང་བྲལ་ཡང་བླ་མ་ལ་འོ་དོད་འབོད་པའི་ཚུལ་དུ་བྲིས་ནས་ཤཱི་ལ་བཛྲ་ལ་ཕུལ།། དགེའོ།། སྐྱེ་བ་ཀུན་ཏུ་པདྨ་ལས་འབྲེལ་དང༔ འབྲལ་མེད་ཟབ་ཆོས་དཔལ་ལ་ལོངས་སྤྱོད་ཅིང༔ ས་དང་ལམ་བགྲོད་རིམ་པར་མ་ལྟོས་ཤིང༔ ཀུན་བཟང་པད་འབྱུང་རྗེ་དང་དབྱེར་མེད་པར༔ རྔ་ཡབ་པདྨ་འོད་དུ་སྐྱེ་བར་ཤོག༔ ཅེས་དགེ་བཙུན་ཆོས་གསལ་ངོར་གང་གི་འབངས་སུ་གྱུར་པ་ཀུན་གྱི་ཐ་ཤལ་བ་སུ་ཁ་བཛྲ་གྱིས་བྲིས་པའོ།། ༈ ཆོས་ཉིད་མཁའ་འགྲོའི་ཐུགས་ཏིག་ལས༔ གསོལ་འདེབས་ཡིད་བཞིན་ནོར་བུ་བཞུགས༔ ཨེ་མ་ཧོཿ སྐྱེ་མེད་ཆོས་སྐུའི་ཞིང་ན་ཀུན་བཟང་མོ༔ འགགས་མེད་ལོངས་སྐུའི་ཞིང་ན་ཝཱ་ར་ཧི༔ ཀུན་ཁྱབ་སྤྲུལ་སྐུའི་ཞིང་ན་མཚོ་རྒྱལ་མ༔ སྐུ་གསུམ་ངོ་བོ་བདེ་བསྐྱེད་གསང་བའི་ཡུམ༔ བདེ་ཆེན་འགྱུར་མེད་བདེ་བའི་རྡོ་རྗེ་ལ༔ འདུ་འབྲལ་མེད་པའི་ངང་ནས་གསོལ་བ་འདེབས༔ མི་གནས་ཡེ་ཤེས་ཐུགསཀྱི་དཀྱིལ་འཁོར་ནས༔ རང་བྱུང་བདེ་བ་ཆེན་པོའི་རང་ཞལ་སྤྲོད༔ འགྱུར་མེད་སྐུ་ཡི་བྱིན་རླབས་ལུས་ལ་སྩོལཿ ལུས་ ༧༣༽ལ་བདེ་ཆེན་ཡེ་ཤེས་སྦར་དུ་གསོལ༔ འགགས་མེད་གསུང་གི་བྱིན་རླབས་ངག་ལ་སྩོལ༔ ངག་ལ་ཡན་ལག་དྲུག་ཅུའི་དབྱངས་ལྡན་སྩོལ༔ འཁྲུལ་བྲལ་ཐུགས་ཀྱི་བྱིན་རླབས་ཡིད་ལ་སྩོལ༔ ཡིད་ལ་རྩོལ་བྲལ་ཡེ་ཤེས་བསྐྱེད་དུ་གསོལ༔ ཡོན་ཏན་ཕྲིན་ལས་བདག་རྒྱུད་ལ་ཞུགས་ནས༔ ཟབ་གཏེར་སྒོ་འཕར་སྨིན་གྲོལ་རིམ་གཉིས་ཀྱི༔ མཛད་པ་མཐར་ཕྱིན་བསྟན་འགྲོའི་དོན་བྱེད་ཤོག༔ སྐྱེ་བ་ཀུན་ཏུ་སུ་ཁ་བཛྲ་དང༔ འབྲལ་མེད་བདེ་བའི་དཔལ་ལ་ལོངས་སྤྱོད་ནས༔ ཁ་སྦྱོར་བདུན་ལྡན་དག་པ་ཡེ་སངས་རྒྱས༔ ཆོས་ཉིད་དོན་གྱི་རྣལ་འབྱོར་མངོན་གྱུར་ནས༔ དབྱེར་མེད་འོག་མིན་ཞིང་ལ་སྤྱོད་པར་ཤོག༔

དཀོན་མཆོག་རྩ་གསུམ་བདེན་པའི་བྱིན་རླབས་དང༔ ཆོས་ཉིད་ཀ་དག་དོན་དམ་བདེན་པ་དང༔ མཁའ་སྤྱོད་དབང་མོའི་ཐུགས་རྗེའི་ནུས་པ་ཡིས༔ སྨོན་དོན་མྱུར་དུ་མ་ལུས་འགྲུབ་པར་མཛོད༔ ཅེས་པའང་གསང་གྲོགས་ཆོས་ཀྱི་བདག་པོ་བི་མ་ལའི་བཞེད་སྐོང་དུ་མདོ་མེད་འཆོལ་མོ་པྲཛྙཱའི་མིང་གིས་བྲིས་པའོ།། ཀ་ནས་དག་པ་གཞིའི་རྡོ་རྗེ། །མི་འགྱུར་བདེ་ཆེན་ཡེ་ཤེས་སྐུ། །དགའ་བ་བཞི་ ༧༤༽ཡི་རང་གཟུགས་གར། །ལྷན་སྐྱེས་ཕོ་ཉའི་དབང་ཕྱུག་མོ། །རྣལ་འབྱོར་ཀུན་གཟིགས་སྒྱུ་མའི་འཕྲུལ། །སྐད་ཅིག་མི་འབྲལ་བདེ་སྟོང་ལམ། །ཐབས་ཤེས་སྦྱོར་བའི་རྟེན་འབྲེལ་ལས། །མངོན་གྱུར་རླུང་སེམས་དབུ་མར་ཐིམ། །སྣང་སྲིད་བརྡ་དང་དཔེ་ཆར་ཤར། །ཟབ་གཏེར་གཉིས་ལ་མངའ་དབང་འབྱོར། །པདྨའི་ཕྲིན་ལས་མཐར་ཕྱིན་ནས། །རྔ་ཡབ་དཔལ་རིའི་ཞིང་ཁམས་སུ༌། །ཚོམ་བུ་གཅིག་ཏུ་འཁོད་པར་ཤོག ཨེ་མ་ཧོ། ཡེ་སྟོང་སྤྲོས་དང་བྲལ་བའི་མཁའ་དབྱིངས་སུ། །མདུན་མཁར་ཆོས་ཉིད་མངོན་སུམ་སྣང་བའི་ཞིང༌། །ཉམས་སྣང་གོང་འཕེལ་གཞལ་ཡས་མཚན་ཉིད་རྫོགས། །རིག་པ་ཚད་ཕེབས་རྗེ་བཙུན་རྣལ་འབྱོར་མ། །ཆོས་ཟད་བློ་འདས་སུ་ཁ་བཛྲ་རྩལ། །མཉམ་ཉིད་བདེ་སྟོང་ཆེན་པོར་གསོལ་བ་འདེབས། །སྣང་སྟོང་ལྷུན་གྲུབ་རོལ་པ་མཐར་ཕྱིན་ནས། །རིག་སྟོང་དབྱེར་མེད་ཆེན་པོའི་ས་ལ་སྦྱོར། །གསལ་སྟོང་འགག་པ་མེད་པའི་ཡེ་ཤེས་ཉིད། །མངོན་གྱུར་དང་པོའི་འོད་གསལ་གདིང་ཐོབ་སྟེ། རང་རིག་མི་འགྱུར་གཏན་སྲིད་རབ་ཟིན་ནས། ནང་གསལ་གཞོན་ནུ་བུམ་སྐུར་སངས་རྒྱས་ཤོག དེ་སྐད་དགེ་བཙུན་ཚེ་འཕེལ་ ༧༥༽གྱིས་བསྐུལ་ངོར། །ཀུན་བཟང་བདེ་སྐྱོང་དབང་མོས་ཡི་གེར་བྲིས།། དགེའོ།། ཨེ་མ་ཧོཿ སྐུ་གསུམ་མཁའ་འགྲོའི་གཙོ་མོ་ཝཱ་ར་ཧི༔ ཡེ་ཤེས་སྒྱུ་མའི་སྐུར་སྣང་རིག་པ་འཛིན༔ རྣལ་འབྱོར་བདེ་ཆེན་བདེ་བའི་རྡོ་རྗེ་ལ༔ རྣམ་གསུམ་དད་པ་ཆེན་པོས་གསོལ་བ་འདེབས༔ འདི་ཕྱིར་བར་གསུམ་འབྲལ་མེད་རྗེས་བཟུང་ནས༔ ཕྱི་ནང་གསང་བའི་བར་ཞི་བ་དང༔

བསམ་དོན་ཆོས་བཞིན་འགྲུབ་པར་བྱིན་གྱིས་རློབས༔ ཅེས་པ་དད་ལྡན་སྔགས་བཙུན་དམ་པའི་ངོར། སུ་ཁ་བཛྲ་གྱིས་བྲིས་པའོ།། ཨེ་མ་ཧོཿ གཞི་དབྱིངས་འགྱུར་མེད་རྫོགས་པ་ཆེན་པོའི་ཀློང༔ སྐུ་དང་ཡེ་ཤེས་ཆེན་པོའི་མཛོད་འཛིན་པ༔ རིག་འཛིན་ཆེན་པོ་པདྨ་ཐོད་ཕྲེང་རྩལ༔ རང་རིག་འདུ་འབྲལ་མེད་པར་གསོལ་བ་འདེབས༔ རང་སེམས་འཁྲུལ་པའི་དབང་དུ་མི་འཁྱམས་པར༔ རིག་པ་འོད་གསལ་ཡེ་ཤེས་དོན་རྟོགས་ནས༔ ཨོ་རྒྱན་ཆེན་པོའི་ཞབས་དྲུང་སྐྱེ་བར་ཤོག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཞེས་པ་བརྒྱ་སྟོང་ལ་སོགས་བཟླ༔ ས་མ་ཡ༔ ཅེས་པའང་སུ་ཁ་བཛྲ་གྱིས་བརྫུན་རིས་སུ་བྲིས་པའོ།། ཨེ་མ་ཧོ། རང་རིག་མ་བཅོས་ ༧༦༽གཉུག་མའི་ཡེ་ཤེས་རྩལ། ཁྱབ་བརྡལ་ཕྱོགས་མཐའ་བྲལ་བའི་རང་བཞིན་དུ། རིགས་བདག་བླ་མའི་ངོ་བོར་ཡོངས་ཤར་བ། །རང་རིག་དབྱེར་མེད་གུ་རུ་པདྨ་ལ། །རང་སེམས་མ་བཅོས་དད་པས་གསོལ་བ་འདེབས། །རང་བྱུང་ཡེ་ཤེས་རྟོགས་པར་བྱིན་གྱིས་རློབས། ཅེས་སྤྲང་མོའི་རྫུན་རིས་སོ།། ཨ་ཧོཿ རང་རིག་མ་བཅོས་ཁྱབ་བརྡལ༔ འོད་གསལ་སྣང་བ་ཡེ་ཤེས༔ སྤྲོས་པའི་མཐའ་བརྒྱད་བྲལ་བ༔ གནས་ལུགས་ངང་དུ་སྐྱོང་མཛོད༔ ཧ་ཧཿ ཨེ་མ་ཧོཿ གཞི་དབྱིངས་རྣམ་དག་འོད་གསལ་ཕོ་བྲང་ནས༔ གཞི་སྣང་མ་འགགས་ལྷུན་གྲུབ་བཀོད་པ་ངོམས༔ གཞི་རྩལ་རིག་སྟོང་པདྨ་ཐོད་ཕྲེང་རྩལ༔ གཞི་ཀློང་མི་འགྱུར་མཚོ་རྒྱལ་འབངས་ཉེར་ལྔར༔ རང་རིག་འདུ་འབྲལ་མེད་པར་གསོལ་བ་འདེབས༔ རང་སེམས་མ་བཅོས་འོད་གསལ་མངོན་གྱུར་ནས༔ རང་བྱུང་ཡེ་ཤེས་རྟོགས་པར་བྱིན་གྱིས་རློབས༔ རང་གནས་ཆོས་སྐུའི་གཏན་སྲིད་ཟིན་པ་དང༔ འདི་ཕྱིའི་མི་མཐུན་རྒུད་པ་ཀུན་བསལ་ནས༔ བསམ་དོན་ཆོས་བཞིན་འགྲུབ་པར་མཛད་དུ་གསོལ༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ དེ་ལྟར་རྒྱུན་དུ་གསོལ་བ་བཏབ་ནུས་ན༔ བསམ་དོན་ཡིད་བཞིན་འགྲུབ་པར་ཐེ་ཚོམ་མེད༔ དེ་སྐད་ཐུགས་སྲས་བསྐུལ་ ༧༧༽བ་ཟབ་ཕྱིར་དུ། །བསྐལ་བཟང་འདུས་སྡེ་རྒྱ་མཚོའི་བཞེད་སྐོང་ཕྱིར། །མ་ནུས་སྤྲང་འཁྱམས་སུ་ཁ་བཛྲ་གྱིས། །དགོངས་པ་མི་འགྱུར་བརྡ་ལས་བྲིས་པ་དགེ།

དགེའོ།། ཨེ་མ་ཧོཿ རང་རིག་འགྱུར་མེད་བདེ་ཆེན་ཕོ་བྲང་ནས༔ རྣམ་ཀུན་མཆོག་ལྡན་རྡོ་རྗེ་རྣལ་འབྱོར་མ༔ གང་འདུལ་སྤྲུལ་པའི་རྣམ་རོལ་མཚོ་རྒྱལ་མར༔ གསོལ་འདེབས་སོ་བྱིན་གྱིས་བརླབ་ཏུ་གསོལ༔ དེ་ལྟར་གསོལ་བཏབ་བྱིན་རླབས་ཀྱིས༔ བར་ཆད་ཀུན་ཞི་བསམ་པ་འགྲུབ༔ ཐེ་ཚོམ་མེད་དོ་ས་མ་ཡ༔ ཅེས་པ་འདི་ཡང་སྤྲུལ་པའི་སྐུ་རཏྣ་དང་འདུས་སྡེ་རྣམས་ཀྱིས་དར་བཅས་བཀའ་བསྐུལ་ཕེབས་ཚེ་སྤྲང་འཁྱམས་མདོ་མེད་འཆོལ་མོ་སུ་ཁ་བཛྲ་རམ། ག་ག་བྷ་དྲས་བརྡ་ལས་བསྒྱུར་བའོ།། ཨེ་མ་ཧོཿ སྐུ་གསུམ་རིགས་འདུས་པདྨ་ཐོད་ཕྲེང་རྩལ༔ དབྱིངས་ཡུམ་མཁའ་འགྲོ་ཡེ་ཤེས་མཚོ་རྒྱལ་མ༔ གསོལ་བ་འདེབས་སོ་བྱིན་གྱིས་བརླབ་ཏུ་གསོལ༔ ཕྱི་ནང་གསང་བའི་བར་ཆད་ཞི་བ་དང༔ བསམ་པ་ཆོས་བཞིན་འགྲུབ་པར་མཛད་དུ་གསོལ༔ ཨོཾ་ཨཱཿཧཱུྃ༔ ༧༨༽ཨེ་མ་ཧོ༔ ཀ་དག་སྤྲོས་བྲལ་ཆོས་སྐུ་ཀུན་བཟང་མོ༔ ལྷུན་གྲུབ་རང་གདངས་ལོངས་སྐུ་ཝ་ར་ཧི༔ ཐུགས་རྗེ་ཀུན་ཁྱབ་སྤྲུལ་སྐུ་མཚོ་རྒྱལ་མ༔ སྐུ་གསུམ་མཁའ་འགྲོའི་ཕྲིན་ལས་རོལ་པའི་གར༔ ཟབ་གཏེར་མཛོད་འཛིན་སྦས་པའི་རྣལ་འབྱོར་མ༔ ཀུན་བཟང་བདེ་སྐྱོང་དབང་མོར་གསོལ་བ་འདེབས༔ འདི་ཕྱི་ཀུན་ཏུ་འབྲལ་མེད་རྗེས་བཟུང་ནས༔ སྨིན་གྲོལ་རིམ་གཉིས་ཟབ་མོ་མཐར་ཕྱིན་མཛོད༔ རིག་སྟོང་དབྱེར་མེད་རྡོ་རྗེ་རྣལ་འབྱོར་མས༔ དབུགས་དབྱུང་ལུང་བསྟན་བརྩེ་བས་རྗེས་བཟུང་ནས༔ མ་དག་སྒྱུ་ལུས་ལྷ་སྐུའི་ཕྱག་རྒྱར་དག༔ རྩ་ཐིག་རླུང་གསུམ་འོད་གསལ་བཅུད་དུ་སྨིན༔ རང་རིག་མི་འགྱུར་རྫོགས་པ་མཐར་ཕྱིན་ནས༔ ནང་གསལ་གཞོན་ནུ་བུམ་སྐུར་གྲོལ་བར་ཤོག༔ མདོར་ན་འདི་ནས་ཚེ་རབས་ཐམས་ཅད་དུ༔ ལས་རྐྱེན་ངན་པའི་དབང་དུ་མི་འགྲོ་ཞིང༔ རྡོ་རྗེ་ཐེག་པའི་ལམ་ཟབ་བཅུད་རོལ་ནས༔ དཔལ་ལྡན་བླ་མའི་ཐུགས་དགོངས་རྫོགས་ནུས་ཤོག༔ སྐྱེ་བ་ཀུན་ཏུ་བླ་མ་ཡབ་ཡུམ་དང༔ འབྲལ་མེད་ཟབ་ཆོས་བདུད་རྩིའི་དཔལ་ལ་སྤྱོད༔ མཉེས་པ་གསུམ་གྱི་ཞབས་ཏོག་ཕུལ་ཕྱིན་ནས༔ རང་གཞན་དོན་གཉིས་ལྷུན་གྱིས་འགྲུབ་པར་ཤོག༔

བདག་དང་བདག་ལ་འབྲེལ་ཐོགས་སེམས་ཅན་ ༧༩༽ཀུན༔ ཕྱི་མ་འོག་མིན་དག་པའི་ཞིང་ཁམས་སུ༔ རིག་འཛིན་ཡབ་ཡུམ་གཉིས་དང་དབྱེར་མེད་པར༔ འཁོར་གྱི་ཐོག་མར་བདག་སོགས་སྐྱེ་བར་ཤོག༔ སྐྱེས་ནས་ཐེག་ཆེན་ཆོས་ཀྱི་དགའ་སྟོན་འགྱེད༔ འབྲས་བུའི་ཆོས་དང་ཡེ་ཤེས་ཡོན་ཏན་རྒྱས༔ རང་རིག་ཀུན་ཏུ་བཟང་པོར་སངས་རྒྱས་ནས༔ གཞོན་ནུ་བུམ་སྐུའི་གཏན་སྲིད་ཟིན་པར་ཤོག༔ ས་མ་ཡ༔ རྒྱ་རྒྱ་རྒྱ༔ ཿ ཅེས་པའང་སྤྲུལ་པའི་སྐུ་མཆོག་འཇིགས་མེད་ཀྱིས་བསྐུལ་ངོར། མདོ་མེད་འཆོལ་མོ་སུ་ཁ་བཛྲ་གྱིས་བྲིས་པའོ།། ཨེ་མ་ཧོཿ ཆོས་དབྱིངས་འདུས་མ་བྱས་པའི་ཕོ་བྲང་ནས༔ ལྷུན་གྲུབ་འགྱུར་མེད་རྒྱལ་ཀུན་བརྩེ་བའི་ཡུམ༔ རྣལ་འབྱོར་ཝཱ་ར་ཧི་དང་དབྱེར་མེད་པ༔ གསང་འཛིན་རྣལ་འབྱོར་བདེ་བའི་རྡོ་རྗེ་ལ༔ རང་རིག་གཉིས་མེད་ངང་ནས་གསོལ་བ་འདེབས༔ འདི་ཕྱི་བར་གསུམ་འབྲལ་མེད་རྗེས་བཟུང་ནས༔ ཉོན་ཤེས་སྒྲིབ་པ་དག་པར་བྱིན་གྱིས་རློབས༔ ཅེས་པའང་ཆོས་མཆོག་གི་ངོར། སྤྲང་སུ་ཁའི་མིང་གིས་བརྫུན་རིས་སུ་བྲིས་པའོ།། མི་མཐུན་ཕྱོགས་ཞི་མཐུན་རྐྱེན་རྒྱས༔ མོས་པ་དབང་འདུས་དགྲ་བགེགས་ཐུལ༔ ཡིད་ལ་འདོད་པའི་ ༨༠༽ལས་རྣམས་ཀུན༔ བདག་གིས་མྱུར་དུ་འགྲུབ་པར་མཛོད༔ ཅེས་སོ།། ༈ ཀུན་གཞི་སྤྲོས་པ་བྲལ་བའི་ཀློང་ཡངས་ནས༔ ཀུན་མཁྱེན་ཡབ་སྲས་བརྒྱུད་འཛིན་དཔའ་བོ་མཆོག༔ ཀུན་བཟང་ཐུགས་ཀྱི་དགོངས་པ་མངོན་དུ་གྱུར༔ ཀུན་གྱི་རྗེ་བོ་བླ་མ་རིན་པོ་ཆེ༔ ཀུན་གཞི་མ་བཅོས་ངང་ནས་གསོལ་བ་འདེབས༔ ཀུན་སྣང་རང་སར་གྲོལ་བར་བྱིན་གྱིས་རློབས༔ ཅེས་སྤྲང་མོའི་མཚར་གཏམ་མོ།། ཨེ་མ་ཧོཿ སངས་རྒྱས་ཀུན་འདུས་རྒྱལ་སྲས་པདྨ་འབྱུང༔ ཐུགས་ཀྱི་རྣལ་འཕྲུལ་བདུ་འདུལ་དབང་ཕྱུག་གླིང༔ རིགས་སྲས་གསུང་འཛིན་འཇིགས་མེད་དཔའ་བོའིསྐུ༔ དཀོན་མཆོག་ཀུན་འདུས་འགྲོ་བའི་དཔལ་དུ་ཤར༔ རྒྱས་སྲས་བྱང་ཆུབ་སེམས་དཔར་གསོལ་བ་འདེབས༔ འདི་ཕྱི་བར་གསུམ་འབྲལ་མེད་རྗེས་བཟུང་ནས༔ དོན་གཉིས་ལྷུན་གྱིས་གྲུབ་པར་བྱིན་གྱིས་རློབས༔

ཅེས་པའི་གསོལ་འདེབས་འདི་ཡང་སྐྱེས་མཆོག་དམ་པ་ཐུབ་བསྟན་བཟང་པོ་དང་བཙུན་མ་རྣམས་ཀྱི་བཞེད་སྐོང་དུ་བྷ་དྲའི་མིང་གིས་བྲིས་པ་དགེའོ།། ཨེ་མ་ཧོ༔ རྒྱལ་བ་ཀུན་ཡུམ་བདེ་ཆེན་དཀར༔ རྣལ་འབྱོར་གར་བསྒྱུར་ཡེ་ཤེས་སྐུ༔ འགྱུར་མེད་ཡུན་དུ་བརྟན་ནས་ཀྱང༔ མཛད་པ་ཕྲིན་ལས་མཐར་རྒྱས་ཤོག༔ ༨༡༽ཅེས་དད་དམ་འཆང་བའི་ངོར་དེ་ཝའི་མིང་གིས་བྲིས་པའོ།། ཨེ་མ་ཧོཿ རྒྱལ་ཀུན་ཡེ་ཤེས་གཅིག་བསྡུས་རྗེ་བཙུན་མའི༔ སྒྱུ་འཕྲུལ་སྦས་པའི་རྣལ་འབྱོར་བདེ་བའི་མཚན༔ འགྲོ་ཀུན་བུ་བཞིན་སྐྱོང་བའི་མ་གཅིག་པུ༔ འཁོར་འདས་དབང་བསྒྱུར་ཛྙཱ་ན་སཱ་ག་ར༔ མ་མོ་མཁའ་འགྲོ་ཡོངས་འདུས་སྤྱི་དཔལ་མཆོགཿ སྐུ་ཚེ་མི་ནུབ་ཞབས་པད་རབ་བརྟན་ནས༔ བསྟན་པའི་གཞི་བཟུང་འགྲོ་རྣམས་སྨིན་གྲོལ་འགོད༔ ཡང་གསང་སྙིང་པོའི་བསྟན་པ་རབ་རྒྱས་ཤོག༔ ཅེས་པ་འདིའང་དད་ལྡན་ཀལྤ་ལའི་མིང་གིས་ནན་ཆེར་བསྐུལ་ངོར་དེ་ཝའི་མིང་གི་བརྫུན་རིས་སོ།། ༈ ཆོས་ཉིད་མཁའ་འགྲོའི་གསང་མཛོད་ལས༔ གསོལ་འདེབས་དུས་ངན་འཇིགས་སྐྱོབ་བསམ་པ་མྱུར་འགྲུབ་མ་བཞུགས་སོ༔ ཨེ་མ་ཧོ༔ དུས་གསུམ་རྒྱལ་བ་མ་ལུས་འདུས་པའི་དཔལ༔ སངས་རྒྱས་ཀུན་ལས་ཐུགས་རྗེ་མྱུར་བའི་ལྷ༔ འགྲོ་བའི་སྐྱབས་མགོན་ཨོ་རྒྱན་རིན་པོ་ཆེ༔ ལོག་འདྲེན་ཚར་གཅོད་རྡོ་རྗེ་ཐོད་ཕྲེང་རྩལ༔ གདུག་པ་འདུལ་མཛད་ཡང་ཁྲོས་གྲོ་བོ་ལོད༔ མི་བཟོད་དུས་ཀྱི་གཡུལ་ངོ་འགྱེད་པའི་ཚེ༔ སྐྱབས་དང་རེ་ ༨༢༽ས་གཞན་ན་མ་མཆིས་པས༔ ཡིད་གཉིས་ཐེ་ཚོམ་མེད་པར་གསོལ་བ་འདེབས༔ མི་མངོན་དབྱིངས་ནས་ཐུགས་ཀྱིས་དགོངས་མཛོད་ལ༔ མཐའ་དམག་དུས་འཁྲུགས་མཚོན་གྱི་བསྐལ་པ་བཟློག༔ ལོ་ཉེས་སད་སེར་མུ་གེའི་འཇིགས་པ་སྐྱོབས༔ མི་ཕྱུགས་ལ་འཚེ་ནད་དང་སྡུག་བསྔལ་སོལ༔ རྒྱལ་བའི་བསྟན་དང་བསྟན་འཛིན་ལ་གནོད་པའི༔ རྒྱ་འདྲེ་འབྱུང་པོ་མི་དང་མི་མིན་གདོན༔ མ་རུངས་བསྟན་ལ་འཚེ་བྱེད་དམ་སྲིའི་རིགས༔ མཁྱེན་བརྩེ་ནུས་པའི་མཐུ་རྩལ་མ་ཞན་པར༔ ཐམས་ཅད་བཟློག་ཅིང་འདུལ་བའི་དུས་ལ་བབ༔

འདི་ཕྱིའི་མི་མཐུན་ཉེར་འཚེ་ཀུན་ཞི་ནས༔ བྱང་ཆུབ་སྒྲུབ་ལ་བར་ཆད་མི་འབྱུང་ཞིང༔ བསམ་དོན་མྱུར་དུ་འགྲུབ་པར་བྱིན་གྱིས་རློབས༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ རྩེ་གཅིག་འདི་ལ་བརྩོན་མྱུར་ན༔ མི་མཐུན་རྒུད་པ་ཀུན་སེལ་ནས༔ འཇིགས་པ་ཀུན་ལས་སྐྱོབ་པར་ངེས༔ ཐེ་ཚོམ་མེད་དོ་ས་མ་ཡ༔ སྐལ་ལྡན་བུ་ཡི་དཔལ་དུ་སྤྱོད༔ སྐལ་མེད་རྣམས་ལ་གུ་ཧྱ་རྒྱ༔ ས་མ་ཡ༔ རྒྱ་རྒྱ་རྒྱ༔ ༔ ཞེས་པ་དད་ལྡན་དཀོན་མཆོག་གིས་ཡང་ཡང་བསྐུལ་ངོར་དུས་མཐའི་གཏེར་མིང་མ་ཀུན་བཟང་བདེ་སྐྱོང་དབང་མོའམ་བདེ་ཆེན་བདེ་བའི་རྡོ་རྗེས་མཁའ་འགྲོའི་གསང་མཛོད་ལས་བསྒྱུར་བ་ཡོངས་སུ་ ༨༣༽དགེ་བར་གྱུར་ཅིག།། ཨེ་མ་ཧོ༔ རང་སྣང་དག་པ་རྔ་ཡབ་དཔལ་གྱི་ཞིང༔ རང་བྱུང་བདེ་ཆེན་པདྨ་ཐོད་ཕྲེང་རྩལ༔ རང་རིག་འདུ་འབྲལ་མེད་པར་གསོལ་བ་འདེབས༔ རང་བྱུང་ཡེ་ཤེས་རྟོགས་པར་བྱིན་གྱིས་རློབས༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ སུ་ཁ་བཛྲ་གྱིས་བྲིས་པའོ།། ཨེ་མ་ཧོ༔ སྐུ་གསུམ་ཡོངས་འདུས་པདྨ་ཐོད་ཕྲེང་རྩལ༔ ཐུགས་ཀྱི་རྣམ་འཕྲུལ་པདྨ་ལས་འབྲེལ་རྩལ༔ བདེ་སྐྱོང་ཌཱ་ཀི་སུ་ཁ་བཛྲ་ལ༔ འབྲལ་མེད་རྩེ་གཅིག་དད་པས་གསོལ་བ་འདེབས༔ ཐུགས་རྗེས་ནམ་ཡང་མ་འདོར་རྗེས་འཛིན་ཅིང༔ སྨིན་གྲོལ་ལམ་བཟང་གདམས་པའི་ཆོས་སྩལ་ཏེ༔ ཚེ་འདིར་དོན་གཉིས་འབྲས་བུ་ཐོབ་པ་དང༔ ཕྱི་མ་དཔལ་རི་པདྨ་འོད་གླིང་དུ༔ ཡབ་རྗེ་ཨོ་རྒྱན་ཆེན་པོའི་ཞབས་དྲུང་དུ༔ ཚོམ་བུ་གཅིག་ཏུ་སྟོན་འཁོར་དབྱེར་མེད་ཅིང༔ དཔའ་བོ་མཁའ་འགྲོའི་ཚོགས་ཀྱིས་མདུན་བསུས་ཏེ༔ མ་ཧཱ་གུ་རུའི་གླུ་དབྱངས་སྒྲ་དང་བཅས༔ ཞིང་མཆོག་པདྨ་འོད་དུ་སྐྱེ་བར་ཤོག༔ ཅེས་པའང་རང་སློབ་པདྨ་ཐུབ་བསྟན་བཟང་པོ་དང་རིགས་སྲས་དབྱངས་ཅན་ལྷ་མོས་ཡང་ཡང་བསྐུལ་ངོར་བདེ་བའི་ ༨༤༽རྡོ་རྗེས་བྲིས་པའོ།། ཨེ་མ་ཧོ༔ རྒྱལ་ཀུན་འདུས་ཞལ་པདྨ་ལས་འབྲེལ་རྩལ༔ ཟུང་འཇུག་བདེ་སྐྱོང་མཁའ་སྤྱོད་དབང་མོའི་ཞབས༔ རང་རིག་འདུ་འབྲལ་མེད་པར་གསོལ་བ་འདེབས༔

འདི་ཕྱི་བར་གསུམ་འབྲལ་མེད་བྱིན་གྱིས་རློབས༔ ཅེས་བདེ་བའི་རྡོ་རྗེས་སོ།། ཨེ་མ་ཧོ༔ རྒྱལ་བ་ཀུན་ཡུམ་རྡོ་རྗེ་རྣལ་འབྱོར་མའི༔ སྒྱུ་འཕྲུལ་སྦས་པའི་རྣལ་འབྱོར་བདེ་བའི་མཚན༔ རང་རིག་འདུ་འབྲལ་མེད་པར་གསོལ་བ་འདེབས༔ འོད་གསལ་རྫོགས་ཆེན་རྟོགས་པར་བྱིན་གྱིས་རློབས༔ དགེའོ།། ཨེ་མ་ཧོ༔ རང་སྣང་དག་པ་པདྨ་འོད་ཀྱི་གནས༔ རང་བྱུང་ལྷུན་གྲུབ་ཞིང་ཁམས་མ་ལུས་རྫོགས༔ རིག་པའི་ངོ་བོ་པདྨ་རྒྱལ་པོའི་སྐུ༔ མ་བཅོས་བློ་ལས་འདས་པར་གསོལ་བ་འདེབས༔ ཀ་དག་སྤྲོས་བྲལ་རྟོགས་པར་བྱིན་གྱིས་རློབས༔ གཉུག་མའི་རང་ས་ཟིན་པར་བྱིན་གྱིས་རློབས༔ འོད་གསལ་གནས་ལུགས་ལྟ་བ་མངོན་གྱུར་ནས༔ བདག་གཞན་དོན་གཉིས་འགྲུབ་པར་མཛད་དུ་གསོལ༔ བདེ་བའི་རྡོ་རྗེས་སོ།། ཨེ་མ་ཧོ༔ རང་སྣང་དག་པ་ཟངས་མདོག་དཔལ་གྱི་གནས༔ རང་རིག་མ་བཅོས་ཨོ་རྒྱན་ཐོད་ཕྲེང་རྩལ༔ ༨༥༽རང་གསལ་འཛིན་མེད་ངང་དུ་གསོལ་བ་འདེབས༔ རང་བྱུང་ཡེ་ཤེས་རྟོགས་པར་བྱིན་གྱིས་རློབས༔ བདེ་བའི་རྡོ་རྗེས་སོ།། ཨེ་མ་ཧོཿ བདེ་སྟོང་འདུ་འབྲལ་མེད་པའི་གཞི་ཀློང་ནས༔ རྒྱལ་བའི་ཡུམ་གྱུར་ཛྙཱ་ན་ས་ག་ར༔ རྡོ་རྗེ་རྣལ་འབྱོར་ཡེ་ཤེས་སྒྱུ་མའི་སྐུ༔ རྗེ་བཙུན་མཁའ་སྤྱོད་དབང་མོ་འགྲོ་བའི་མགོན༔ ཆོས་ཉིད་དོན་གཟིགས་ཀུན་བཟང་དབང་མོ་ལ༔ བདག་ནི་གུས་པའི་ཡིད་ཀྱིས་གསོལ་བ་འདེབས༔ ལུས་ལ་འགྱུར་མེད་སྐུ་ཡི་བྱིན་གྱིས་རློབས༔ ངག་ལ་འགག་མེད་གསུང་གི་བྱིན་གྱིས་རློབས༔ ཡིད་ལ་འཁྲུལ་མེད་ཐུགས་ཀྱི་བྱིན་གྱིས་རློབས༔ འོད་གསལ་རྫོགས་ཆེན་དགོངས་པ་མངོན་གྱུར་ནས༔ ཚེ་འདིར་འཆི་བའི་ལམ་ལ་མ་ལྟོས་པར༔ ཀ་དག་ལྷུན་གྲུབ་རིམ་གཉིས་ལམ་བསྒོམས་མཐུས༔ གཞོན་ནུ་བུམ་སྐུར་འཇའ་ལུས་འགྲུབ་པར་ཤོག༔ ཅེས་རང་སློབ་དད་ལྡན་མཁས་དབང་གིས་བསྐུལ་ངོར་སུ་ཁ་བཛྲ་གྱིས་སོ།། ཨེ་མ་ཧོ༔ རང་རིག་དོན་སྟོན་གཏན་གྱིས་སྐབས་གཅིག་པོ༔ རིག་སྐུ་མངོན་གྱུར་པདྨ་ལས་འབྲེལ་གྱི༔ དགོངས་རྒྱུད་བྱིན་དང་སྐུ་གསུང་ཐུགས་ཡོན་ཏན༔

ཕྲིན་ལས་མ་ལུས་ ༨༦༽བདག་རྒྱུད་ལ་ཞུགས་ནས༔ ཟབ་གཏེར་རྒྱ་མཚོ་སྨོན་ལམ་འཕྲོ་ལྡན་ཅིང༔ བླ་མའི་བསྟན་ལ་བྱ་བ་བྱེད་ནུས་ཤོག༔ ཞག་ལ་མི་འགྱངས་མྱུར་དུ་འགྲུབ་པ་རུ༔ རྩ་གསུམ་མཁའ་འགྲོས་མཐུ་སྟོབས་རྩལ་ཕྱུངས་མཛོད༔ མྱུར་བར་ད་ལྟ་གདན་ཐོག་འདི་ཉིད་དུ༔ བླ་མ་ཁྱེད་དང་འབྱེར་མེད་འགྲུབ་པར་ཤོག༔ བླ་མ་མཁྱེན༔ ཅེས་པ་ཉིན་བཞིན་སྟོང་རྩ་རེ༔ མ་ཆག་རྒྱུན་དུ་བརྩོན་གྱུར་ན༔ མྱུར་དུ་བླ་མ་རྗེས་བཟུང་ནས༔ དོན་གཉིས་འགྲུབ་པར་གདོན་མི་ཟ༔ པདྨ་ལས་འབྲེལ་མནོག་ཆོས་འདི༔ ཤཱི་ལ་བཛྲ་དཔལ་དུ་ཤོག༔ སྤྲང་འཁྱམས་སུ་ཁ་བཛྲ་གྱིས༔ འཁྲུལ་ཉམས་ཡིག་རིས་བྲིས་པ་དགེ༔ ཨོཾ་སྭ་སྟི། རྩ་གསུམ་སྲུང་མའི་བདེན་མཐུ་ཡིས། །རྒྱལ་སྲས་སྤྲུལ་པའི་མྱུ་གུ་ནི། །བསླབ་གསུམ་འབྲས་བཟང་རབ་རྒྱས་པ། །རྙེད་ནས་དོན་གཉིས་ལྷུན་གྲུབ་ཤོག །ཀློང་ཆེན་རབ་འབྱམས་ཡེ་ཤེས་སྒྱུ་མའི་གར། །བདེ་གཤེགས་རྒྱལ་བའི་ཐུགས་གསང་མཛོད་འཛིན་པ། །ཨོ་རྒྱན་དངོས་སྣང་པདྨ་ལས་འབྲེལ་རྩལ། །གཟུགས་སྐུ་དབྱིངས་ཐིམ་མྱ་ངན་འདས་སྟོན་ཀྱང༌། །སླར་ཡང་ཐུགས་རྗེའི་ཟློས་གར་སྒྱུར་མའི་སྐུ། །བདག་ཅག་རྗེས་འཇུག་བསྟན་འགྲོའི་ ༨༧༽ དོན་ཆེད་དུ། །མ་འགྱངས་མྱུར་དུ་འབྱོན་པར་མཛད་དུ་གསོལ། །དུས་འདི་ནས་བཟུང་བྱང་ཆུབ་སྙིང་པོའི་བར། །འགྲོ་གའདུལ་གསང་སྔགས་གླིང་དང་མི་འབྲལ་ཞིང༌། རབ་དངོས་འབྲིང་ཉམས་ཐ་ན་རྨི་ལམ་དུ། །ཞལ་མཇལ་གསུང་ཐོས་དགོངས་རྒྱུད་བྱིན་རླབས་སྩོལ། །འཆད་རྩོད་རྩོམ་པའི་ཤེས་རབ་དབང་འབྱོར་ནས། །བླ་མའི་ཐུགས་ཀྱི་དགྱེས་པ་ཀུན་འགྲུབ་ཅིང༌། །མཐར་ཐུག་སྟོན་འཁོར་དགོངས་པ་དབྱེར་མེད་པར། །ཚོམ་བུ་གཅིག་ཏུ་འཁོད་པར་མཛད་དུ་གསོལ། ཅེས་པའང་སྤྲུལ་པའི་སྐུ་མཆོག་སྣ་ཚོགས་རང་གྲོལ་གྱིས་བཀྲ་ཤིས་ལྷ་གོས་བཅས་བཀས་བསྐུལ་སོན་ཚེ་འཁོར་འབངས་ཐ་ཤལ་བ་སུ་ཁ་བཛྲ་གྱིས་བྲིས་པ་སྨོན་འདུན་ཡིད་བཞིན་དུ་འགྲུབ་པར་མྱུར་ཅིག དགེའོ།། ཨེ་མ་ཧོ།

སྐུ་གསུམ་རིགས་འདུས་པདྨ་ཐོད་ཕྲེང་རྩལ། །ཐུགས་ཀྱི་རྣམ་འཕྲུལ་དཔའ་བོ་ཧེ་རུ་ཀ །བསྟན་པའི་སྒྲོན་མེ་དྲི་མེད་རྒྱལ་བའི་སྲས། །འགྲོ་བའི་མུན་སེལ་འོད་གསལ་འོད་ཟེར་གྱིས། །བསྟན་འགྲོའི་མཛད་ཕྲིན་ཕྱོགས་བཅུར་རྒྱས་པ་དང༌། །སྐུ་ཚེ་བསྐལ་པའི་བར་དུ་རབ་བརྟན་ནས། །རྒྱལ་བསྟན་དར་ཞིང་རྒྱས་པའི་བཀྲ་ཤིས་ ༨༨༽སྩོལ། ན་མོ་རཏྣ་ཏྲ་ཡཱ་ཡ། ཨོཾ་ཡེ་དྷ་རྨ༴སོགས། སྭཱ་ཧཱ། ཅེས་པ་འདི་ཡང་བསོད་ནམས་དབང་ཕྱུག་གིས་བསྐུལ་ངོར་ཀུ་ས་ལིའི་བརྫུན་རིས་སོ།། ཨོཾ་སྭ་སྟི། རབ་འབྱམས་རྒྱལ་བ་ཀུན་གྱི་ཡེ་ཤེས་སྐུ། །བདུད་སྡེ་འཇོམས་མཛད་ཕྲིན་ལས་དཔལ་མངའ་བ། །མཚོ་སྐྱེས་རྡོ་རྗེའི་གསང་གསུམ་ཡོན་ཏན་འཛིན། །འཇིགས་བྲལ་གཞོམ་མེད་རྒྱལ་ཀུན་འདུས་པའི་དཔལ། །ཡེ་ཤེས་གཅིག་ཉིད་དུ་མར་སྣང་བའི་སྐུ། །རྡོ་རྗེ་འཆང་དངོས་རིག་འཛིན་གྲུབ་པའི་རྗེའི། །སྐུ་ཚེ་མི་འགྱུར་ཞབས་པད་རབ་བརྟན་ནས། །མཛད་པ་ཕྲིན་ལས་ཕྱོགས་མཐར་རྒྱས་གྱུར་ཅིག །འཆི་མེད་པད་འབྱུང་རིག་འཛིན་རྒྱ་མཚོ་དང༌། །ཡེ་ཤེས་མཁའ་འགྲོ་རྣམས་ཀྱི་ཐུགས་རྗེ་ཡིས། །བདག་ཅག་ལྷག་བསམ་རྣམ་དག་སྨོན་པའི་འབྲས། །བསླུ་མེད་ཡིད་བཞིན་འགྲུབ་པར་མཛད་དུ་གསོལ། །སྐྱེ་ཞིང་སྐྱེ་བ་ཚེ་རབས་ཐམས་ཅད་དུ། །དཔལ་མགོན་བླ་མའི་ཐུགས་དགོངས་རབ་བསྒྲུབ་ནས། །བསྐྱེད་རྗོགས་རིམ་གཉིས་ས་ལམ་མཐར་ཕྱིན་ཏེ། །བསྟན་འགྲོའི་ཕན་བདེ་མ་ལུས་ཡོངས་འགྲུབ་ཅིང༌། །ཚེ་འདིར་གདོད་མའི་གཏན་སྲིད་ཟིན་པར་ཤོག ཅེས་པ་འདི་ཡང་རང་སློབ་དམ་པ་ཁམས་རི་བོ་ཆེའི་བླ་མ་ཚེ་དབང་རིག་འཛིན།་ ༨༩༽བཀྲ་ཤིས་ཚེ་རིང༌། འགྱུར་མེད་ཚུལ་ཁྲིམས། བསམ་གཏན་རྒྱ་མཚོ་རྣམས་ཀྱིས་དྲི་བྲལ་ལྷ་རེག་བཅས་བསྐུལ་ངོར། ཀུན་བཟང་བདེ་སྐྱོང་དབང་མོས་ལྷག་བསམ་རྣམ་པར་དག་པས་བླ་མ་རིན་པོ་ཆེའི་སྐུ་ཚེ་ཞབས་པད་བརྟན་ཕྱིར་དབེན་གནས་མཁའ་འགྲོ་འདུ་གླིང་ནས། ཟླ་དྲུག་པའི་ཚེས་གཉིས་དགེ་བར་བྲིས་པ་སྨོན་དོན་ཡིད་བཞིན་དུ་འགྲུབ་པར་གྱུར་ཅིག།

དགེའོ།། ༩༠༽ 