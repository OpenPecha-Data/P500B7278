 ༥༧༥༽ཆོས་ཉིད་མཁའ་འགྲོའི་གསང་མཛོད་ཀྱི་སྒྲུབ་སྐོར་རྣམས་ཀྱི་ཕྱི་ནང་གསང་མཆོད་སོགས་ཀྱི་སྐབས་སུ། ཐོག་མར་ཚིགས་བཅད་རྣམས་ལ། རྡོར་ཐལ་དྲིལ་འཛིན་བྱེད་ཅིང༌། ཚིག་མཇུག་ཏུ་དྲིལ་བུ་གསིལ་ནས་དྲིལ་སང་བྱ། སྔགས་རྣམསལ། རྡོར་དྲིལ་མེད་པར་ཕྱག་རྒྱ་རྣམས་བཅའ་དགོས་པས། ཐོག་མར་པད་སྐོར་ནི། ལག་གཉིས་སོར་མོ་རྣམས་ནང་བསྐོར་གཅིག་གིས་མཐར། ཕྱི་སྐོར་བྱས་ནས་ནང་དུ་སྐོར་ཚེ་བསྒྱུར་བཀན་བྱས་ལ། མཆོད་ཡོན་ནི། ལག་གཉིས་ཀྱི་མཐེ་བོང་སྲིན་ལག་རྩ་ཡི་ཕྱོགས་ལ་བཞག མཇུབ་མོ་གཉིས་བསྒྲེངས་ཏེ། གཡོན་ནང་དང༌། གཡས་པ་ཕྱི་ལ་བྱེད་ཅིང་མཛུབ་རྩེ་གཉིས་བསྣོལ། གཡས་གཡོན་གྱི་གུང་སྲིན་གཉིས་ནང་དུ་བཀུག མཐེའུ་ཆུང་གཉིས་ཅུང་ཟད་ནང་དུ་བསྐུམས་པ་ཨརྒྷཾ་གྱི་རྒྱ་དང༌། ཞབས་བསིལ་ནི། ལག་གཉིས་ཀྱི་མཐེ་བོང་གཉིས་གོང་ལྟར་དང༌། གཡས་གཡོན་གྱི་མཛུབ་གུང་གཉིས་བརྐྱངས་ཏེ། གཡས་ནང་དང༌། གཡོན་ཕྱི་མ་བྱེད་ཅིང་བསྣོལ། གཡས་གཡོན་གྱི་སྲིན་ལག་དང་མཐེ་ཆུང་གཉིས་ནང་དུ་བཀུག་ནས། མཐེ་བོང་གཉིས་ཀྱི་སྟེང་དུ་བཞག་པ་སདྱཾ་གྱི་རྒྱ་དང༌། མེ་ཏོག་ནི། ལག་གཉིས་ཀྱི་མཐེ་བོང་གཉིས་ནང་དང༌། སོར་མོ་རྣམས་གཅིག་རྗེས་གཅིག་གིས་ནོན་པར་བྱས་ནས་ནང་དུ་བསྐོར་ལ། སོར་མོ་རྣམས་ ༥༧༦༽བསྐུམས་ནས་ལྷན་དུ་མཛུབ་མོའི་ཕྱོགས་གཏུག་པ་པུཥྤེའི་རྒྱ་དང༌། བདུག་སྤོས་ནི། དེ་ཐོག་ནས་ལག་གཉིས་ཕྱིར་གྱེས་པའི་ཚུལ་གྱིས་གྱེན་བསྟན་ཁྱེད་ཅིང༌། གཡས་གཡོན་གྱི་གུང་མཛུབ་གཉིས་བརྐྱངས། མཐེ་བོང་གཉིས་སྲིན་ལག་གི་རྩར་སྦྱར། དེ་སྟེང་སྲིན་ལག་མཐེའུ་ཆུང་གཉིས་བསྐུམས་ནས་བཞག་ཅིང༌། ལག་གཉིས་ནང་དུ་བསྐོར་བཞིན་ཁ་སྦུབ་ཅིང་གུང་མཛུབ་གཉིས་བརྐྱངས་བཞིན་ལྷན་དུ་གཤིབས་པ་དྷུཥྤེའྀ་རྒྱ་དང༌། མར་མེ་ནི། ལག་གཉིས་ཀྱི་སོར་མོ་རྣམས་ནང་དུ་བསྐུམས་པའི་སྟེང་དུ། མཐེ་བོང་གཉིས་བསྒྲེངས་པ་ཨ་ལོ་ཀེའི་རྒྱ་དང༌། དྲི་ཆབ་ནི། ལག་གཉིས་ཀྱི་གཡས་པའི་མཐེ་བོང་ཅུང་ཟད་རིང་བར་བྱས་ལ།

གཡོན་པའི་མཐེ་བོང་གི་རྩེ་སྦྱར་ཏེ། གཡས་པའི་མཛུབ་མོ་ནང་དུ་ཅུང་ཟད་བཀུག་ལ་གཞན་རྣམས་བརྐྱངས། གཡོན་པའི་སོར་མོ་རྣམས་བརྐྱངས་ཤིང༌། གཡས་སོར་རྣམས་དང་རྩེ་སྦྱར་བ་གནྡྷེའི་རྒྱ་དང༌། ཞལ་ཟས་ནི། ལག་གཉིས་ཁ་གྱེན་བསྟན་བྱེད་ཅིང༌། སྲིན་ལག་གཉིས་ཅུང་ཟད་བསྒྲེངས་བའི་རྩ་བར་མཐེ་བོང་གཉིས་བཞག་པ་ནཻ་ཝིའི་རྒྱ་དང༌། རོལ་མོ་ནི། ལག་གཉིས་ཕྱིར་བསྐོར་ཚུལ་གྱིས་གཡས་གཡོན་གྱི་མཛུབ་མོ་དང་མཐེའུ་ཆུང་གཉིས་བརྐྱངས། མཐེའུ་ཆུང་གཉིས་ནང་དུ་བསྐུམས་ལ། གུང་སྲིན་གཉིས་དེ་ཐོག་ཏུ་བཞག་ནས། སིལ་སྙན་བཟུང་པ་བཞིན་གཡས་འོག་དང༌། གཡོན་སྟེང་མ་བྱེད་པ་ནི་ཤབྡའི་རྒྱའོ། ༥༧༧༽༈ གཟུགས་ནི། ལག་གཡས་ཐལ་མོ་གྱེན་དུ་བསྟན་ཅིང༌། ལག་གཡོན་རྡོ་རྗེའི་ཁུ་ཚུར་བཅའ་ཞིང་མཐེ་བོང་གི་ཕྱོགས། གཡས་པའི་ཆུང་མཐིལ་དུ་བཞག་པ་རཱུ་པའི་རྒྱ་དང༌། སྒྲ་ནི། ལག་གཉིས་སྡིགས་མཛུབ་བྱེད་ཅིང་གཡོན་བཀན་ནས། གཡས་ནང་བསྐོར་གྱི་ཚུལ་བཞིན་སྦུབ་ཕྲལ་གྱེན་དུ་བསྟན་ཞིང༌། ནང་དུ་སྦྲེང་ཚུལ་དང༌། ཕྱིར་སྦྲེང་ཚུལ་བྱེད་པ་ཤབྡའི་རྒྱ་དང༌། དྲི་ནི། ལག་གཉིས་གྱི་གཡས་པའི་མཐེ་བོང་ཅུང་ཟད་རིང་བར་བྱ་ཞིང༌། གཡོན་པའི་མཐེ་བོང་ནི་རྩེ་དང་སྦྱར་ཏེ། གཡས་པའི་སོར་མོ་རྣམས་བརྐྱངས། གཡོན་པའི་མཛུབ་མོ་ནང་དུ་ཅུང་ཟད་བཀུག་ནས་ལྷག་མ་རྣམས་བརྐྱངས་ཤིང༌། གཡས་སོར་རྣམས་དང་རྩེ་སྦྱར་བ་གནྡྷེའི་རྒྱ་དང༌། རོ་ནི། ལག་གཉིས་ཀྱི་སོར་མོ་རྣམས་བརྐྱང་བཞིན་ཁ་གྱེན་དུ་བསྟན་ཞིང༌། མཐེ་བོང་གཉིས་སྲིན་ལག་གི་རྩེ་སོ་སོའི་སྟེང་དུ་བཞག་པ་ར་སའི་རྒྱ་དང༌། རེག་བྱ་ནི། ལག་གཉིས་ཀྱི་མཐེ་བོང་ཅུང་ཟད་ནང་དུ་བཀུག་པའི་རྩེ་དང༌། གཡས་གཡོན་གྱི་མཛུབ་མོ་དང་གུང་མོ་གཉིས་རྩེ་སྦྱར། སྲིན་ལག་གཉིས་དེའི་རྒྱུད་དུ་བསྐུམས༌། མཐེའུ་ཆུང་གཉིས་བསྒྲེངས་ནས་ནང་བསྐོར་གྱི་ཕྱིར་བསྟན་པ་སྤརྴེའི་རྒྱ་དང༌། ཆོས་ནི། ལག་གཉིས་ཀྱི་གུང་མོ་གཉིས་རྩེ་སྦྱར། དེའི་རྒྱབ་ཏུ་མཛུབ་མོ་དང་སྲིན་ལག་གཉིས་རང་རང་གི་ཕྱོགས་དང་རྩེ་སྦྱར།

༥༧༨༽མཐེའུ་ཆུང་གཉིས་བརྐྱངས། མཐེ་བོང་གཉིས་ཆོས་འབྱུང་གི་བར་ནས་བཤིབས་ཤིང་བརྐྱངས་པ་དྷརྨའི་རྒྱའོ། ༈ སྨན་རྒྱ་ནི། ལག་གཉིས་ཀྱི་ཐལ་མོ་སྣོད་སྟོང་གྱེན་བསྟན་གྱི་ཚུལ་དུ་ཁ་སྦྱར་ཞིང༌། མཐེ་བོང་གཉིས་ལྷན་དུ་བཤིབས་ཤིང་ཐལ་བཀན་གྱི་སྟེང་དུ་བརྐྱངས་པ་ཨ་མྲི་ཏའི་རྒྱ་དང༌། རཀྟ་ནི། ལག་གཉིས་ཀྱི་མཐེ་བོང་གཉིས་དང༌། མཛུབ་མོ་དང་རང་རང་གཉིས་རྩེ་གྱར་ནས་གཡོན་པའི་མཐེ་བོང་གི་ཚིགས་མཚམས་སུ་གསལ་པའི་མཐེབ་མཛུབ་གཉིས་ཀྱི་རྩེ་གཏུགས། གཡས་གཡོན་གྱི་སོར་མོ་གཞན་རྣམས་རྩེ་སྦྱར་བརཀྟའི་རྒྱ་དང༌། གཏོར་མ་ནི། གོང་གི་ནཻ་ཝའི་རྒྱ་དང་མཚུངས། ༈ སྦྱོར་བ་ནི། ལག་གཡོན་པའི་སོར་མོ་རྣམས་བརྐྱངས་བཀན་བྱེད་ཅིང་གཡས་སོར་རྣམས་བསྐྱངས་བཞིན་སྦུབ་ནས་གཡོན་པའི་ཐོག་ཏུ་རྒྱ་གྲམ་ལྟར་དུ་བསྣོལ། མཐེ་བོང་གཉིས་ནང་དུ་བསྐུམས་པ་ཏ་ནའི་རྒྱ་དང༌། སྒྲོལ་བ་ནི། ལག་གཉིས་ཀྱིས་སྡིགས་མཛུབ་བྱེད་ཅིང༌། གཡོན་པའི་སྡིགས་མཛུབ་ཁར། གཡས་པའི་སྡིགས་མཛུབ་ཀྱི་མཐེའུ་ཆུང་གི་ཕྱོགས་རྒྱ་གྲམ་ལྟར་བསྣོལ་བ་ག་ཎའི་ཕྱག་རྒྱའོ། ཕྱི་ནང་གསང་མཆོད་རྣམས་ཀྱི་སྔགས་མགོར་པད་སྐོར་སྔོན་དུ་སོང་ནས། མཆོད་སྔགས་རང་རང་གི་རྒྱ་བཅའ་ཞིང་སྔགས་མཇུག་ཏུ་བསྡུ་རྒྱ་སེ་གོལ་བྱེད་པ་ཀུན་ལ་འགྲེས་སོ། ཕྱི་མཆོད། ནང་མཆོད། གསང་མཆོད་རྣམས་ཀྱི་རང་རང་གི་མཇུག་ཏུ་ ༥༧༩༽མཆོད་རོལ་ཌཱ་འུར་ཆེམ་རིང་ཐུང་གཉིས་ཅན་བྱ་དགོས་སོ། ཕྱག་རྒྱའི་ཟིན་བྲིས་འདི་ཉིད་༧སྐྱབས་རྗེ་མཁའ་འགྲོ་རིན་པོ་ཆེའི་ཞལ་ཁྲིད་ལྟར་ཟབ་ཆོས་ཀྱི་ཆ་རྐྱེན་དུ་ཤཱི་ལ་བཛྲ་གྱིས་ནག་འགྲོས་སུ་བྲིས་པའོ།། དགེའོ།། 