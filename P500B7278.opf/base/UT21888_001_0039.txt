༣༥༥༽ ཆོས་ཉིད་མཁའ་འགྲོའི་གསང་མཛོད་ལས༔ ཡི་དམ་དབང་ཆེན་ཡབ་ཡུམ་གྱི་རྩ་དབང་བྱིན་རླབས་གཏེར་མཛོད་བཞུགས༔ ༣༥༦༽ ན་མོ་པདྨ་ཀྲོ་དྷ་ཡེ༔ (Dakini secret letter here) རང་རིག་སྐུ་གསུམ་མཁའ་འགྲོར་འདུད༔ གསང་སྔགས་ལམ་ཞུགས་རྣལ་འབྱོར་པ༔ སྐལ་ལྡན་ལས་ཅན་སྨིན་པའི་ཐབས༔ བྱིན་རླབས་དབང་གི་ཆུ་བོ་བསྟན༔ ལས་འཕྲོ་ལྡན་པའི་དཔལ་དུ་ཤོག༔ ས་མ་ཡ༔ དབེན་ཞིང་ཡིད་འོང་སྐྱོན་བྲལ་དང༔ བྱིན་ཆགས་གནས་སུ་སྟ་གོན་གྱི༔ རྫས་སོགས་ཇི་བཞིན་ཚད་ལྡན་བཀོད༔ ལྟ་སྤྱོད་ལྡན་པའི་སློབ་དཔོན་གྱིས༔ སྣོད་ལྡན་སྨིན་གྲོལ་ལ་འགོད་ཕྱིར༔ བགེགས་བསྐྲད་སྲུང་འཁོར་བསྒོམ་པ་དང༔ ཡིད་ཆེས་ཕྱིར་དུ་ལོ་རྒྱུས་བརྗོད༔ ཡོན་ཕུལ་གསོལ་བ་བཏབ་པ་ནི༔ ཀྱཻ༔ བླ་མ་རྡོ་རྗེ་འཛིན་པ་ཆེ༔ བདག་ཅག་སྐལ་ལྡན་བུ་རྣམས་ལ༔ ཐེག་པ་མཆོག་གི་གསང་བའི་ལམ༔ སྨིན་བྱེད་དབང་བསྐུར་བསྩལ་དུ་གསོལ༔ ལན་གསུམ་བཟླས༔ དེ་ནས་བླ་མས་གནང་བ་སྦྱིན་པ་ནི༔ ཨེ་མ་ཨེ་མ་རིགས་ཀྱི་བུ༔ ཁྱེད་ཅག་སྐལ་ལྡན་ལས་འཕྲོ་ཅན༔ གསང་སྔགས་དཀྱིལ་འཁོར་འདི་ལ་སྤྲོ༔ བདག་གིས་བསྒོ་བའི་བཀའ་བཞིན་མཛོད༔ དབང་རྣམས་མ་ལུས་བདག་གིས་བསྩལ༔ སྤྲོ་བ་བསྐྱེད་ལ་དད་གུས་མཛོད༔ སྣོད་མི་ལྡན་རྣམས་ཕྱིར་དེངས་ཤིག༔ རྡོ་རྗེའི་དམ་གྱིས་ཚིག་པར་འགྱུར༔ དེ་ཕྱིར་སྣོད་ལྡན་སྐྱེས་ ༣༥༧༽བུ་ལ༔ སྨིན་བྱེད་མཆོག་འདི་བདག་གིས་བགྱི༔ དེ་ནས་སྐྱབས་འགྲོ་འབོགས་པ་ནི༔ ན་མོ༔ རང་རིག་བདེ་ཆེན་འགྱུར་བ་མེད༔ བྱང་ཆུབ་སེམས་ཀྱི་དཀྱིལ་འཁོར་ཆེ༔ དབང་ཆེན་ཡབ་ཡུམ་ལྷ་ཚོགས་ལ༔ འདུ་འབྲལ་མེད་པར་སྐྱབས་སུ་མཆི༔ ལན་གསུམ་དང༔ སེམས་བསྐྱེད་ནི༔ ཧོཿ རྡོ་རྗེ་སློབ་དཔོན་དགོངས་སུ་གསོལ༔ བདག་ཅག་སྐལ་ལྡན་ལས་ཅན་ལ༔ ཐུན་མོང་དང་ནི་ཐུན་མིན་གྱི༔ བསླབ་གསུམ་བདག་ལ་གནང་དུ་གསོལ༔ ཁྱེད་ཀྱིས་བསྒོ་བའི་བཀའ་བཞིན་དུ༔ སྲོག་གི་ཕྱིར་ཡང་དམ་མི་འགལ༔ ཆོ་ག་བཞིན་དུ་བདག་གིས་བསྒྲུབ༔ ལན་གསུམ་དང༔ དེ་ནས་བླ་མས་དམ་ཚིག་བསྒྲགས་པ་ནི༔ ཧོཿ

འདི་ནི་དམ་ཚིག་རྡོ་རྗེའི་ཆུ༔ ཁྱེད་ཅག་ངག་ཏུ་བླུད་པ་ཡིས༔ བསྲུང་ན་ཚེ་འདིར་དངོས་གྲུབ་ཐོབ༔ ཉམས་ན་རྡོ་རྗེའི་མེས་ཚིག་འགྱུར༔ དེ་བས་དམ་ཚིག་ཇི་བཞིན་སྲུངས༔ བཛྲ་ས་མ་ཡ་ན་ར་ཀན༔ ཞེས་དམ་ཆུ་སྦྱིན༔ དེ་ནས་མིག་རས་སྦྱིན་པ་ནི༔ ༣༥༨༽ མ་རིག་པའི་ལིང་ཏོག་བསལ་བའི་ཕྱིར་དུ་དར་ཡུག་དམར་པོ་རེས་གདོང་བཅིངས་བའི་མོས་པ་མཛོད༔ ཨོཾ་ཙཀྵུ་བྷནྡྷ་ཝ་ར་མ་ཎ་ཡེ་སྭཱ་ཧཱ༔ མེ་ཏོག་སྦྱིན་པ་ནི༔ ཁྱེད་རང་རྣམས་ཀྱིས་ལྷག་པའི་ལྷ་དང་མཇལ་བའི་ཕྱིར་ཕྱག་སྟོང་པར་མཇལ་དུ་མི་རུང་བས་ཕྱག་རྟེན་གྱི་སླད་དུ་མེ་ཏོག་ཨུ་དུམ་ཝ་རའི་མེ་ཏོག་རེ་འཛིན་པའི་མོས་པ་མཛོད༔ ཨ་ཁཾ་ཝི་ར་ཧཱུྃ༔ དེ་ནས་སློབ་མ་ལྷར་བསྐྱེད་ཅིང་ཡེ་ཤེས་བསྐྱེད་བསྟིམ་རིམ་པ་ནི༔ ཨོཾ་མ་ཧཱ་ཤུ་ནྱ་ཏཱ༴ སོགས་ནས༔ ཧཾཿ སྟོང་པ་ཉིད་དུ་གྱུར༔ སྟོང་པའི་ངང་ལས་བདག་མདུན་ཡེ་ཤེས་ཀྱི་ཐུགས་རྗེ་བྱིན་རླབས་ཏིང་ངེ་འཛིན་གྱི་མཐུ་ལས་སློབ་མའི་མ་དག་པའི་སྒྲིབ་གཉིས་བག་ཆགས་གདོས་བཅས་ཤ་ཁྲག་གི་ཕུང་པོ་དང་བཅས་པ་ཆོས་དབྱིངས་སྤྲོས་པ་དང་བྲལ་བའི་དབྱིངས་སུ་འཇའ་ཚོན་ནམ་མཁའ་ལ་ཡལ་བ་ལྟར་སོང་བར་བསམ༔ སླར་སྐད་ཅིག་གིས་རིག་པའི་ངོ་བོ་ཧྲཱིཿཡིག་དམར་གསལ་ཡོངས་སུ་གྱུར་པ་ལས༔ སློབ་མ་དཔལ་ཆེན་པདྨ་ཧེ་རུ་ཀཿ སྐུ་མདོག་དམར༴ སོགས་ནས་སྤྱན་འདྲེན་ཡན་གཞུང་དུ་འཇུག༔ ཡེ་ཤེས་པ་བསྟིམ༔ མེ་ཏོག་ཕུལ་བ་ནི༔ ཀྱཻ༔ རིག་པའི་མེ་ཏོག་དམ་པ་འདི༔ དཀྱིལ་འཁོར་ལྷ་ལ་གུས་པས་འབུལ༔ སྔོན་གྱི་ཡི་དམ་གང་ཡིན་ ༣༥༩༽པའི༔ ལྷག་ལྷ་མཆོག་དེར་འབབ་པར་མཛོད༔ བཛྲ་པུཥྤེ་སིདྡྷི་ཏྲཱྃ༔ དེ་ནས་ལྷག་ལྷ་བསྟན་པ་ནི༔ རྡོ་རྗེ་སློབ་དཔོན་གྱིས་འདི་སྐད་དོ༔ འོ༔ སྐལ་ལྡན་རིགས་ཀྱི་བུ་ཁྱེད་རང་རྣམས་ཀྱིས་རིག་པའི་མེ་ཏོག་ཕུལ་བ་ཚེ་སྔོན་གྱི་འབྲེལ་བའི་ལྷག་པའི་ལྷ་ལ་བབས་པ་ཡིན་པས་མིང་གི་ཅོད་པན་མ་བརྗེད་པར་ཡིད་ལ་ཟུངས་ཤིག༔ ཤར་དུ་བབས་ན་བཛྲ་བིདྱཱ༔ ལྷོ་རུ་བབས་ན་རཏྣ་དོན་གྲུབ༔ ནུབ་ཏུ་བབས་ན་པདྨ་དབང་ཕྱུག༔

བྱང་དུ་བབས་ན་ཀརྨ་རང་གྲོལ༔ དབུས་སུ་བབས་ན་བུདྡྷ་ཀཱིརྟི༔ ཞེས་མིང་གི་ཅོད་པན་དང༔ ལྷག་པའི་ལྷ་ཡང་དེའི་རིགས་ཀྱི་སྒྲུབ་པ་ལ་གཞོལ་ན་དངོས་གྲུབ་ཀྱང་མྱུར་དུ་ཐོབ་པར་ངེས་སོ༔ མཚམས་སུ་བབས་ན་དངོས་གྲུབ་ཕྲན་བུ་རེ་ཐོབ་པའི་སྐལ་བ་དང་ལྡན་པ་ཡིན་པར་མ་བརྗེད་པར་ཡིད་ལ་ཟུངས་ཤིག༔ དེ་ནས་མིག་དར་བསལ་བ་ནི༔ ཧོཿ བདག་ཉིད་རྡོ་རྗེ་འཛིན་པ་ཡིས༔ ཡེ་ཤེས་གསེར་གྱི་ཐུར་མ་འདིས༔ ཁྱོད་ཀྱི་མ་རིག་སྒྲིབ་པ་བསལ༔ ཡེ་ཤེས་སྤྱན་དུ་ཐོབ་པར་ཤོག༔ བཛྲ་ཙ་ཀྵུ་པྲ་བེ་ཤ་ཡ་ཕཊ༔ དེ་ནས་དཀྱིལ་འཁོར་བསྟན་པ་ནི༔ ཨེ་མ་སྐལ་ལྡན་རིགས་ཀྱི་བུ༔ རང་བྱུང་རིག་པ་བྱང་ཆུབ་ ༣༦༠༽སེམས༔ དཀྱིལ་འཁོར་ཀུན་གྱི་འབྱུང་གནས་ཆེ༔ སྣང་བ་ཡངས་པ་ཆོས་ཀྱི་མཁར༔ རིག་སྟོང་ཡོངས་གྲུབ་བཀོད་པ་ངོམས༔ སྣ་ཚོགས་དཀྱིལ་འཁོར་ལྷུན་གྱིས་གྲུབ༔ སྐལ་ལྡན་ཁྱེད་ལ་མཐོང་བ་བསྟན༔ འདི་དོན་མངོན་གྱུར་གདིང་ཐོབ་མཛོད༔ རང་རིག་ལས་གཞན་ཡོད་མ་ཡིན༔ རྒྱུན་དུ་འབྲལ་མེད་ངོ་ཤེས་མཛོད༔ བྷྲཱུྃ་ཛྙཱ་ན་པྲ་ཏི་ཧོཿ དེ་ནས་དངོས་གཞིའི་ལྷ་དབང་ཞུ་བའི་ཕྱིར་མཎྜལ་ཕུལ༔ དེ་ནས་གསོལ་བ་གདབ་པ་ནི༔ ཧོཿ རྡོ་རྗེ་སློབ་དཔོན་དགོངས་སུ་གསོལ༔ བདག་ཅག་སྐལ་ལྡན་སློབ་བུ་ལ༔ པདྨ་དབང་ཆེན་དངོས་གཞིའི་དབང་ཿ ཡོངས་རྫོགས་བདག་ལ་གནང་དུ་གསོལ༔ ཞེས་ལན་གསུམ་དང༔ སློབ་དཔོན་གྱིས༔ ཨེ་མ་སྐལ་ལྡན་རིགས་ཀྱི་བུ༔ ཁྱེད་ཅག་ལས་དང་སྐལ་བར་ལྡན༔ བླ་མེད་དཀྱིལ་འཁོར་འདི་ལ་དད༔ ངས་བསྒོས་བཀའ་བཞིན་མ་འདའ་སྲུངས༔ དངོས་གྲུབ་རྣམ་གཉིས་དེ་ལས་འབྱུང༔ དེ་ཕྱིར་དམ་ཚིག་མ་འདའ་བར༔ གསང་བ་ཇི་བཞིན་ཉམས་སུ་ལོངས༔ བཛྲ་ས་མ་ཡ་ན་ར་ཀན༔ དེ་ནས་བུམ་པ་ཐོགས་ལ༔ ཧཱུྃ་ཧྲཱིཿ བསམ་བརྗོད་བྲལ་བའི་བུམ་པ་རུ༔ ཡེ་ཤེས་བདུད་རྩིས་ཆུ་ཡིས་བཀང༔ སྐལ་ལྡན་བུ་ལ་དབང་བསྐུར་རོ༔ སྐུ་དབང་ཡོངས་སུ་རྫོགས་ཐོབ་ཤོག༔ རྩ་སྔགས༔ ཀཱ་ཡ་ཨ་བྷི་ཥིཉྩ་ ༣༦༡༽ཨོཾ༔ དེ་ནས་གཙོ་བོའི་སྐུ་ཐོགས་ལ༔ ཧཱུྃ་ཧྲཱིཿ ཐབས་མཆོག་མི་འགྱུར་པདྨ་གར་གྱི་དབང་ཿ

སྟོང་ཉིད་ཤེས་རབ་རྡོ་རྗེ་ཕག་མོ་འཁྲིལ༔ སྐལ་ལྡན་རིགས་ཀྱི་བུ་ལ་དབང་བསྐུར་བས༔ བསྐྱེད་པ་མཐར་ཕྱིན་སྤྲུལ་སྐུའི་ས་ཐོབ་ཤོག༔ རྩ་སྔགས༔ ཀཱ་ཡ་ཨ་བྷི༴ དེ་ནས་བཛྲ་ཧྱ་གྲཱི་ཝའི་སྐུ་ཐོགས་ལ༔ ཧཱུྃ་ཧྲཱིཿ མེ་ལོང་ཡེ་ཤེས་རང་བཞིན་འཛིན་པ་བྲལ༔ དགའ་བའི་རང་གཟུགས་བཛྲ་ཧྱ་གྲཱི༔ སྐལ་ལྡན་རིགས་ཀྱི་བུ་ལ་དབང་བསྐུར་བས༔ ཞེ་སྡང་རང་གྲོལ་མཆོག་གི་དབང་ཐོབ་ཤོག༔ རྩ་སྔགས༔ ཀཱ་ཡ༴ དེ་ནས་རཏྣ་ཧྱ་གྲཱི་ཝའི་སྐུ་ཐོགས་ལ༔ ཧཱུྃ་ཧྲཱིཿ མཉམ་ཉིད་ཡེ་ཤེས་རང་བཞིན་སྒྲིབ་པ་མེད༔ མཆོག་དགའི་རང་གཟུགས་རཏྣ་ཧྱ་གྲཱི༔ སྐལ་ལྡན༴ ང་རྒྱལ་རང་གྲོལ༴ རྩ་སྔགས༔ ཀཱ་ཡ༴ དེ་ནས་པདྨ་ཧྱ་གྲཱི་ཝའི་སྐུ་ཐོགས་ལ༔ ཧཱུྃ་ཧྲཱིཿ སོར་རྟོགས་རང་གདངས་ཡེ་ཤེས་གར་བསྒྱུར་བ༔ ཁྱད་དགའི་རང་གཟུགས་པདྨ་ཧྱ་གྲཱིཿ སྐལ་ལྡན༴ འདོད་ཆགས་རང༴ རྩ་སྔགས༔ ཀཱ་ཡ༴ དེ་ནས་ཀརྨ་ཧྱ་གྲཱི་ཝའི་སྐུ་ཐོགས་ལ༔ ཧཱུྃ་ཧྲཱིཿ བྱ་གྲུབ་རང་གདངས་ཡེ་ཤེས་གར་བསྒྱུར་བ༔ ལྷན་སྐྱེས་དགའ་བའི་རང་གཟུགས་ཧེ་རུ་ཀས༔ སྐལ་ལྡན༴ ཕྲག་དོག་རང༴ རྩ་སྔགས༴ ཀཱ་ཡ༴ དེ་ནས་བུདྡྷ་ཧྱ་གྲཱི་ཝའི་སྐུ་ཐོགས་ལ༔ ཧཱུྃ་ཧྲཱིཿ ༣༦༢༽ཆོས་དབྱིངས་རང་གདངས་ཡེ་ཤེས་གར་བསྒྱུར་བ༔ དགའ་བྲལ་ཡེ་ཤེས་མཆོག་གི་རང་གཟུགས་གར༔ བུདྡྷ་ཧྱ་གྲཱི་ཝས་དབང་བསྐུར་རོ༔ གཏི་མུག་རང་གྲོལ་ཆོས་ཀྱི་སྐུ་འཐོབ་ཤོག༔ རྩ་སྔགས༔ ཀཱ་ཡ༴ དེ་ནས་ཁྲོ་བོ་བཅུའི་སྐུ་ཐོགས་ལ༔ ཧཱུྃ་ཧྲཱིཿ ཕྱིན་བཅུ་གནས་དག་ཡེ་ཤེས་གར་བསྒྱུར་བ༔ བགེགས་འདུལ་ཁྲོ་བོ་བཅུ་ཡིས་དབང་བསྐུར་རོ༔ དགེ་བཅུ་མཐར་ཕྱིན་མཆོག་གི་དབང་ཐོབ་ཤོག༔ རྩ་སྔགས༔ ཀཱ་ཡ༴ དེ་ནས་སྒོ་བ་ཡབ་ཡུམ་གྱི་སྐུ་ཐོགས་ལ༔ ཧཱུྃ་ཧྲཱིཿ ཚད་མེད་རང་གཟུགས་ཡེ་ཤེས་མཆོག་གི་གར༔ རྟག་ཆད་མུ་བཞི་མཐར་ཕྱིན་སྒོ་སྐྱོང་གིས༔ སྐལ་ལྡན་རིགས་ཀྱི་བུ་ལ་དབང་བསྐུར་བས༔ འགྲོ་ཀུན་ཡོངས་སུ་སྒྲོལ་བའི་དབང་ཐོབ་ཤོག༔ ཛཿཧཱུྃ་བཾ་ཧོཿ ཀཱ་ཡ༴ བྷནྡྷའི་བདུད་རྩི་ཐོགས་ལ༔ ཧཱུྃ་ཧྲཱིཿ བདེ་ཆེན་ཆོས་དབྱིངས་བྷནྡྷ་རུ༔

རང་གསལ་སྔགས་ཀྱི་བདུད་རྩིས་བཀང༔ སྐལ་ལྡན་བུ་ལ་དབང་བསྐུར་བས༔ བརྗོད་བྲལ་སྔགས་ཀྱི་དབང་ཐོབ་ཤོག༔ རྩ་སྔགས༔ ཝཀྐ་ཨ་བྷི་ཥིཉྩ་ཨཱཿ དེ་ནས་རིག་ཙཀ་ཐོགས་ལ༔ ཧཱུྃ་ཧྲཱིཿ བཅུ་དྲུག་དགའ་སྟེར་ལང་ཚོ་ལྡན༔ བདེ་སྟོང་ཡེ་ཤེས་སྤེལ་བའི་མ༔ སྐལ་ལྡན་བུ་ལ་སྦྱིན་པ་ཡིས༔ བོགས་འབྱིན་བརྟན་པ་རབ་ཐོབ་ནས༔ ལུས་སྣང་བདེ་ཆེན་ལྷ་རུ་ ༣༦༣༽དག༔ རྩ་རླུང་ཐིག་ལེ་འོད་དུ་སྨིན༔ རིག་པ་ཆོས་ཉིད་གཞི་རུ་རྫོགས༔ མི་སློབ་གཟུང་འཇུག་ལམ་མཐར་ཕྱིན༔ རྡོ་རྗེ་འཛིན་པའི་ས་ཐོབ་ཤོག༔ རྩ་སྔགས༔ མ་ཧཱ་མུ་དྲ་ཛྙཱ་ན་སུ་ཁ་སིདྡྷི་ཕ་ལ་ཨ་བྷི་ཥིཉྩ་ཧཱུྃ༔ དེ་ནས་མན་ཤེལ་མེ་ལོང་ཐོགས་ལ༔ ཧཱུྃ༔ བསམ་བརྗོད་སྤྲོས་དང་བྲལ་བ་ཡི༔ རང་བྱུང་རིག་པ་ཀ་ནས་དག༔ གསལ་ལ་འཛིན་མེད་གཉུག་མ་ཡི༔ བརྡ་དོན་དཔེ་ཡིས་དབང་བསྐུར་རོ༔ དྲི་མེད་རིག་སྟོང་ཡེ་ཤེས་ཉིད༔ ལོགས་ན་མེད་དོ་རང་རིག་ཆེ༔ སྐུ་དང་ལམ་འབྲས་ཡོན་ཏན་རྫོགས༔ གཅིག་ཅར་མ་བཅོས་ངང་དེར་ཞོག༔ གཉུག་སེམས་ཡེ་ཤེས་ཆེན་པོའི་ཞལ༔ མངོན་གྱུར་དོན་གཉིས་ཨེ་མ་ཧོ༔ རྩ་སྔགས༔ མ་ཧཱ་ཙིཏྟ་དྷརྨ་དྷ་ཏུ་ཨ་བྷི་ཥིཉྩ་ཧཱུྃ༔ དེ་ནས་སྲོག་དབང་ཟབ་མོ་ཞུ་བ་ལ་མཎྜལ་ཕུལ་བས་གསོལ་གདབ་ནི༔ ཀྱཻ༔ གསང་ཆེན་མངའ་བདག་བླ་མ་རྗེ༔ བདག་ཅག་སྐལ་ལྡན་བུ་མཆོག་ལ༔ བཀའ་སྲུང་དྲེགས་པ་རྣམ་གསུམ་གྱི༔ སྲོག་དབང་ཡོངས་རྫོགས་བཀའ་དྲིན་སྩོལ༔ ལན་གསུམ་དང༔ སློབ་དཔོན་གྱིས༔ ཧོཿ སྐལ་ལྡན་རིགས་ཀྱི་བུ་རྣམས་ཀུན༔ ཁྱེད་ཅག་ངས་བསྒོས་བཀའ་བཞིན་དུ༔ བརྟེན་སྒྲུབ་བརྩོན་པའི་དོན་ངེས་ན༔ ༣༦༤༽དྲེགས་པ་རྣམ་གསུམ་སྲོག་གི་དབང༔ སློབ་དཔོན་བདག་གིས་ཁྱོད་ལ་སྦྱིན༔ སྲོག་དང་དམ་ཚིག་གཅིག་ཏུ་བསྲེ༔ བཛྲ་ས་མ་ཡ༔ དེ་ནས་མ་མོའི་སྐུ་ཐོགས་ལ༔ ཧཱུྃ༔ ཆོས་དབྱིངས་ངང་ལས་གཟུགས་ཀྱི་སྐུ༔ གསང་སྔགས་བཀའ་ཡི་གཉེར་འཛིན་པ༔ ཀུན་བཟང་ཨེ་ཀ་རལ་གཅིག་མས༔ སྐལ་ལྡན་བུ་ལ་དབང་བསྐུར་བས༔ ལུས་དག་གྲིབ་བཞིན་འགྲོགས་པ་དང༔ ཕྲིན་ལས་ཐོགས་མེད་དབང་ཐོབ་ཤོག༔ བྷྱོ་མ་མ་རཀྵ་ཨེ་ཀ་ཙ་ཏི་སརྦ་ཨ་བྷི་ཥིཉྩ་ཧཱུྃ༔

དེ་ནས་དྲང་སྲོང་ཆེན་པོའི་སྐུ་ཐོགས་ལ༔ ཧཱུྃ༔ སྐལ་ལྡན་རིགས་ཀྱི་བུ་ཁྱོད་ལ༔ སོར་རྟོགས་རང་གཟུགས་ཁྲོས་པའི་གར༔ དམ་ཉམས་སྲོག་གི་གཤཻད་པོ་ཆེ༔ དྲང་སྲོང་ཆེན་པོས་དབང་བསྐུར་རོ༔ ལུས་དང་གྲིབ་བཞིན་འགྲོགས་པ་དང༔ དྲག་པོ་མཐུ་ཡི་དབང་ཐོབ་ཤོག༔ ཨོཾ་ཧྲཱིཿརཀྵ་ར་ཧུ་ལ་སརྦ་ཨ་བྷི་ཥིཉྩ་ཧཱུྃ༔ དེ་ནས་དམ་ཅན་གྱྀ་སྐུ་ཐོགས་ལ༔ ཧཱུྃ༔ སྐལ་ལྡན་རིགས་ཀྱི་བུ་ཁྱོད་ལ༔ རྒྱལ་ཀུན་ཐུགས་རྗེའི་རང་གཟུགས་གར༔ གནམ་ས་གཙང་ཆབ་ཕྱེད་ཀྱི་བདག༔ སྐྱེས་བུ་ཆེན་པོས་དབང་བསྐུར་རོ༔ དམ་ཅན་སྲོག་ལ་དབང་ཐོབ་ནས༔ ཕྲིན་ལས་རབ་འབྱམས་ཡོངས་འགྲུབ་ཤོག༔ ཏྲི་ཤུ་ལ་བཛྲ་ས་དྷུ་ས་མ་ཡ་ཛཿསརྦ་ཨ་བྷི་ཥིཉྩ་ཧཱུྃ༔ དེ་བས་སྲུང་མའི་རྟེན་གཏོར་ ༣༦༥༽ཐོགས་ལ༔ ཧཱུྃ༔ རང་བྱུང་བྷནྡྷའི་སྣོད་ནང་དུ༔ བ་ལིཾ་བརྗིད་ལྡན་འབར་བ་འདི༔ དྲེགས་པ་རྣམ་གསུམ་སྒྲུབ་པའི་རྟེན༔ སྐལ་ལྡན་བུ་ལ་གཏད་པ་ཡིས༔ བརྟེན་སྒྲུབ་མཆོད་ལ་བརྩོན་པ་ཡིཿ དྲེགས་པའི་སྲོག་ལ་དབང་ཐོབ་ནས༔ ཕྲིན་ལས་རབ་འབྱམས་ལྷུན་གྲུབ་ཤོག༔ མ་བྷྱོ་ཛ་ཧྲིཾ་རཀྵ་རཱ་ཧུ་ལ་ཏྲི་བཛྲ་སཱ་དྷུ་མ་ཧཱ་བ་ལིཾ་ཏ་སརྦ་ཨ་བྷི་ཥིཉྩ་ཧཱུྃ༔ དེ་ནས་གཏོར་མ་སློབ་བུའི་ལག་ཏུ་གཏད་ལ༔ དམ་ཚིག་བསྲེ་བ་ནི༔ ཧཱུྃ༔ བུ་ཁྱོད་ད་རེས་སྐལ་བཟང་མཆིས༔ གསང་སྔགས་དཀྱིལ་འཁོར་གཉེན་པོར་ཞུགས༔ ལྷ་སྲུང་དམ་ཚིག་གཅིག་ཏུ་བསྲེས༔ ད་ནི་དྲེགས་པའི་གཏོར་མ་ལ༔ བརྟེན་ནས་བྱང་ཆུབ་མ་ཐོབ་བར༔ རྒྱུན་དུ་བཀའ་སྲུང་འདི་ཉིད་སྒྲུབས༔ དམ་མི་མཐུན་ལ་སྲུང་མ་འདིའི༔ མིང་ཙམ་བརྗོད་པར་མི་བྱའོ༔ ཁྱོད་ལ་གཏད་དོ་ཁྱོད་ཀྱིས་བསྟེན༔ དམ་ཚིག་མ་འདའ་ས་མ་ཡ༔ ཅེས་བརྗོད་དམ་ཚིག་བསྲེ༔ དེ་ནས་ཕུར་བུ་ཐོགས་ལ༔ ཧཱུྃ༔ རྒྱལ་ཀུན་ཕྲིན་ལས་གཅིག་བསྡུས་ཧེ་རུ་ཀ༔ ཡེ་ཤེས་མཚོན་ཆའི་རྣམ་པར་རང་ཤར་བ༔ སྲས་མཆོག་ཀཱི་ལ་ཡ་ཡིས་དབང་བསྐུར་རོ༔ བསྒྲལ་འདྲེན་ནུས་སྟོབས་མཆོག་གི་དབང་ཐོབ་ཤོག༔ ཨོཾ་ཨཱཿཧཱུྃ་བཛྲ་ཀཱི་ལི་ཀཱི་ལ་ཡ་སརྦ་ཨ་བྷི་ཥིཉྩ་ཧཱུྃ༔

དེ་ནས་བྲུབ་ཁུུང་ ༣༦༦༽ལིང་ག་ཐོགས་ལ༔ ཧཱུྃ༔ སྲིད་པ་ཨེ་ཞལ་འབར་བའི་ཀློང༔ གཟུང་འཛིན་རུ་ཏྲ་མ་རུ་ཏྲའི༔ ལུས་ཕུང་བསྡམས་བཅུམས་གཅུན་བཅིངས་གཡོ་མེད་གནས༔ སྐལ་ལྡན་རིགས་ཀྱི་བུ་ལ་གཏད་པ་ཡིས༔ མ་གྲོལ་ཀུན་བསྒྲལ་དོན་ལ་རབ་བརྩོན་ནས༔ ཕྲིན་ལས་འགྲོ་དོན་མཐའ་རྒྱས་དབང་ཐོབ་ཤོག༔ བཛྲ་ཀཱི་ལི་ཀཱི་ལ་ཡ་མ་ཏྲཾ་རུ་ཏྲ་སརྦ་མཱ་ར་ཡ་ཕཊ༔ ཅེས་བརྗོད་སློབ་དཔོན་གྱིས་བསྒྲལ་ཚུལ་མཛད་ནས་སློབ་བུ་ལ་གཏད༔ དེ་ནས་སྲེག་རྫས་དང་ལིང་རོ་བསགས་ལ་མེ་ཧོམ་ཐོགས་ཏེ༔ ཧཱུྃ༔ ཨགྣ་རཱ་ཛ་སྟོབས་པོ་ཆེ༔ རང་བྱུང་འབར་བ་ཡེ་ཤེས་མེ༔ བྱིན་ཟ་འབར་བ་ལྷའི་གཞལ་ཡས༔ ཉོན་མོངས་རང་གཟུགས་འདུ་ཕུང་རྣམས༔ སྲེག་བྱེད་ཞལ་ཧོམ་ཁྱོད་ལ་གཏད༔ མནན་སྲེག་ལས་ལ་དབང་འབྱོར་ནས༔ ཕྲིན་ལས་འགྲོ་དོན་མཐར་ཕྱིན་ཤོག༔ ཨགྣེ་དེ་ཝ་ཛཱ་ལ་རཾ་སརྦ་པཱུ་ཛ་ཨ་བྷི་ཥིཉྩ་ཧཱུྃ༔ དེ་ནས་འབྱུང་ལྔའི་ཟོར་གཏད་ལ༔ ཧཱུྃ༔ འབྱུང་ལྔ་རྣམ་དག་ཡབ་ཡུམ་ལྔ༔ རང་རྩལ་ཕྲིན་ལས་ཐུན་མཚོན་སྤྲུལ༔ སྐལ་ལྡན་བུ་ལ་གཏད་པ་ཡིས༔ ཉོན་མོངས་བརླག་བསྒྲལ་དབང་ཐོབ་ཤོག༔ ཟོར་ཡ་ཟོར་ཡ་སརྦ་ཨ་བྷི་ཥིཉྩ་ཧཱུྃ༔ དེ་ནས་གཏོར་མ་ཐོགས་ལ༔ ཧཱུྃ་ཧྲཱིཿ ཀ་དག་སྤྲོས་བྲལ་ ༣༦༧༽གཞོང་པ་རུ༔ ལྷུན་གྲུབ་རང་བྱུང་གཏོར་མ་བཤམས༔ ཡེ་ཤེས་འོད་གསལ་གཏོར་རྒྱན་སྤྲས༔ རྩ་གསུམ་ལྷ་ཚོགས་སྒྲུབ་པའི་རྟེན༔ སྐལ་ལྡན་བུ་ལ་གཏད་པ་ཡིས༔ ཡོངས་རྫོགས་གཏོར་མའི་དབང་ཐོབ་ཤོག༔ རྩ་སྔགས༔ བ་ལིཾ་ཏ་སརྦ་ཨ་བྷི་ཥིཉྩ་ཧཱུྃ༔ དེ་ནས་བཀའ་དབང་ནི༔ གཏོར་མ་སྤྱི་བོར་བཞག་ལ༔ ཧོཿ ཀུན་བཟང་ཡབ་ཡུམ༔ རྡོ་རྗེ་འཆང་ཆེན༔ རྡོ་རྗེ་སེམས་དཔའ༔ དགའ་རབ་རྡོ་རྗེ༔ པདྨ་འབྱུང་གནས༔ ཡེ་ཤེས་མཚོ་རྒྱལ༔ རྒྱལ་བ་མཆོག་དབྱངས༔ ཀ་ལ་སིདྡྷི༔ ཞི་བ་མཚོ༔ བདེ་བའི་རྡོ་རྗེ༔ ཤཱི་ལ་བཛྲ་ལ་སོགས་པའི་རྩ་བ་དང་བརྒྱུད་པར་བཅས་པ་ཐམས་ཅད་ཀྱིས་རྡོ་རྗེའི་སློབ་མ་འདི་རྣམས་སྨིན་པར་མཛད་དུ་གསོལ༔ གྲོལ་བར་མཛད་དུ་གསོལ༔ གང་བར་མཛད་དུ་གསོལ༔ ཡོངས་སུ་གྲོལ་བར་མཛད་དུ་གསོལ༔

རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ ཝཱཀྐ་ཨ་བྷི་ཥིཉྩ་ཨཱཿ ཙིཏྟ་ཨ་བྷི་ཥིཉྩ་ཧཱུྃ༔ སརྦ་ཨ་བྷི་ཥིཉྩ་ཧྲཱིཿ ཅེས་བརྗོད་མེ་ཏོག་འཐོར་ནས་དམ་ཚིག་འབོགས༔ གཏང་རག་ལོངས་སྤྱོད་ལ་སོགས་མཎྜལ་ཕུལ༔ རྣམ་གྲངས་ཁས་བླངས་གསང་ཆེན་དོན་ལ་གནས༔ དངོས་གྲུབ་རྣམ་གཉིས་འཐོབ་པའི་སྐལ་བར་ལྡན༔ དགེ་བསྔོས་བཀྲ་ཤིས་བརྗོད་ཅིང་མེ་ཏོག་འཐོར༔ ལས་རྗེས་མི་མངོན་སྣོད་མིན་རྣམས་ལ་གསང༔ དེ་ཡིས་ ༣༦༨༽དོན་གཉིས་ནོར་བུ་ལོན་པར་ངེས༔ ས་མ་ཡ༔ ཨེ་མ༔ཤིན་ཏུ་གསང་བ་ལས་ཀྱང་ཆེས་གསང་བ༔ ཡི་དམ་ཀུན་འདུས་སྙིང་པོ་བླ་ན་མེད༔ དབང་ཆེན་ཡབ་ཡུམ་སྒྲུབ་ཐབས་ཟབ་མོ་འདི༔ སྙིང་མིག་སྲོག་ལས་ཕངས་པའི་གདམས་པ་འདི༔ པད་འབྱུང་བདག་གིས་མཚོ་རྒྱལ་ཁྱེད་ལ་གདམས༔ ད་དུང་མ་སྤེལ་རིན་ཆེན་གཏེར་དུ་སྦོས༔ མ་འོངས་སྙིགས་མ་ལྔ་ལ་ཉེ་བའི་དུས༔ མི་སྲིན་ལྕགས་ཁམས་འདུལ་བའི་དུས་བབས་ཚེ༔ ཁྱོད་སྤྲུལ་སུ་ཁ་བཛྲ་ཆུ་འབྲུག་ལོ༔ ང་མིན་ང་ཡི་ཐུགས་སྤྲུལ་དང་ཕྲད་ནས༔ ཆོས་འདིའི་དཔལ་སྤྱོད་བསྟན་འགྲོའི་རྒུད་པ་སེལ༔ ཆོས་ཀྱི་བདག་པོ་མཆོག་ལྔ་ཡ་བརྒྱད་དང༔ ཕྲན་བརྒྱ་དུས་དང་དུས་སུ་འཕྲད་པར་ངེས༔ ལོག་ལམ་སཔྟའི་དབང་གིས་མ་བསྒྱུར་ན༔ ཆོས་འདིའི་བསྟན་པས་ཡུལ་གྲུ་ལ་བརྒལ་ནས༔ མཐའ་དམག་ཀླ་ཀློའི་འཕེལ་ཁ་བརྒྱད་ཅུར་བཟློག༔ བཀའ་འདི་དྲེགས་པ་རྣམ་གསུམ་ཐུབ་པར་སྲུངས༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ སྐལ་མེད་ལོག་ལྟའི་འགྲོ་ལ་ཨ་ཐཾ་རྒྱ༔ རྟོག་གེ་ཐ་སྙད་མཁན་གྱི་དབང་པོ་བསྣུབས༔ དམ་ལྡན་ཆོས་ཀྱི་བུ་ལ་ལེགས་པར་སྤྲོད༔ གང་འབྲེལ་པདྨ་འོད་དུ་སྐྱེ་བོར་ངེས༔ ང་ཡི་བཀའ་ལ་བསླུ་བ་ནམ་ཡང་མེད༔ རང་དོན་གཏེར་སྒྲུབ་གཏེར་སྤེལ་གནད་ལ་རེམ༔ གཞན་དོན་ངལ་བ་དོན་མེད་ལས་ཕྲན་སྤོངས༔ བདག་གི་ཟབ་ཆོས་འཛིན་སྐྱོང་བྲི་སྤེལ་སོགས༔ དྲུག་ལྡན་མི་འདའ་ཇི་བཞིན་གདུལ་བྱ་སྐལ་ལྡན་རང་དང་འཚམས་པའི་ལམ་གནད་སོ་སོར་བསྟན་པས་སྦྱིན་པ། བསླབ་པ་གསུམ་ལྡན་ཅིང་ ༣༦༩༽རྡོ་རྗེ་ཐེག་པའི་རིང་ལུགས་ལ་དབང་འབྱོར་པས་ཐེག་བརྒྱད་གྲུབ་མཐའ་སོ་སོ་མ་འདྲེས་པར་ཉམས་འོག་ཏུ་ཚུད་པའམ་ཀློང་དུ་གྱུར་པས་ན་ཚུལ་ཁྲིམས།

སྙིགས་མའི་སེམས་ཅན་གྱི་ལོག་སྒྲུབ་བཟོད་པས་བཟོད་པ། ཟབ་གཏེར་བྲི་སྤེལ་གཏན་ཕབས་སོགས་ལ་སྐྱོ་ངལ་མེད་པས་བརྩོན་འགྲུས། ཆོས་ཉིད་ཀྱི་དོན་ལས་མི་འདའ་ཞིང་འགྲོ་བའི་ཁམས་དབང་དང་མཐུན་པའི་བརྡ་ཆོས་རོལ་པར་ཤར་བས་བསམ་གཏན། ལུགས་གཉིས་ཀྱི་ཤེས་བྱ་ལ་མ་རྨོངས་ཤིང་སྒོམ་བྱུང་གི་ཡེ་ཤེས་ལ་དབང་བས་ཤེས་རབ། དེ་ལྟར་གདུལ་བྱ་རྗེས་སུ་འཇིན་སྐབས་གནད་གལ་པོ་ཆེའོ། མཆན། བགྱིས་གྱུར་ན༔ ཕྱི་མ་གང་འབྲེལ་མི་གནས་གཏན་སྲིད་ཟིན༔ ཡེ་ཤེས་མཚོ་རྒྱལ་ཁྱོད་ཀྱིས་ཡི་གེར་ཐོབ༔ མ་འོངས་ལས་ཅན་བུ་དང་འཕྲད་པར་སྨོན༔ ས་མ་ཡཿ སྐུ་རྒྱ༔ གསུང་རྒྱ༔ གསང་རྒྱ༔ ཟབ་རྒྱ༔ གུ་ཧྱ༔ བརྡ་ཐིམ༔ ༔ ཅེས་པ་འདི་ཡང་དུས་རིང་མོ་ནས་སྐྱབས་རྗེ་ཐམས་ཅད་མཁྱེན་པ་གསར་གྲོགས་ཡིད་བཞིན་ནོར་བུས་རིན་ཆེན་སྣ་ཚོགས་དང་ངོ་མཚར་བའི་རྫས། ལྷ་རེག་ཨིནྡྲའི་མདངས་འཛིན་བཅས་བཀའ་ཕེབས་སྤྱི་བོར་སོན་པ་དང༌། ལུང་ཟིན་ཆོས་ཀྱི་བདག་པོ་རཏྣ་པཱ་ཤཾ་མམ་གུ་ཧྱའི་མཚན་འཆང་བ་པོ་དང༌། ཉེ་ཆར་ལུང་ཟིན་ཡི་གེའི་འདུ་བྱེད་དགེ་བཙུན་ཤཱི་ལ་བཛྲ་གཉིས་ཀྱི་བཞེད་དོན་དུ་རྟེན་འབྲེལ་བཙན་ཐབས་སུ་སད་པས་རྐྱེན་བྱས་ཏེ། དུས་མཐའི་གཏེར་གཟུགས་འཛིན་པའི་སྙོམས་ལས་མདོ་མེད་འཆོལ་ ༣༧༠༽མོ་ཀུན་བཟང་ཆོས་ཉིད་བདེ་སྐྱོང་དབང་མོས་མཁའ་འགྲོ་གསང་བའི་འཕྲུལ་བརྡ་ཤོག་སེར་མ་ཡིག་ལས་ཞལ་བཤུས་པའོ།། དགེའོ། ཧ་ཧ་སྤྲང་མོའི་རྫུན་ཚིག །མ་དང་མཁའ་འགྲོའི་ཐུགས་བཅུད། །མ་ལས་བུ་ལ་སྤེལ་ཡོད། །མ་ལུས་བྲི་སྤེལ་མཛོད་དང༌། །མ་གྱུར་འགྲོ་བའི་དོན་ཆེན། །མ་འབད་ངང་གིས་འབྱུང་ངེས། །མ་འོངས་པདྨ་འོད་དུ། །མ་དང་མཁའ་འགྲོས་བསུས་ནས། །མི་གནས་གཏན་སྲིད་ཟིན་ལགས། །སྤྲང་མོའི་ལག་རྩེད་ལགས་སོ།། རྟ་མགྲིན་དབང་གི་སྐབས་སུ། ད་ལན་གྱི་སྐབས་སུ་བབ་པ་ལུས་མེད་མཁའ་འགྲོའི་སྙན་བརྒྱུད་ཀྱི་ཆོས་སྐོར་སྨྲར་ཤོད་གནས་མཆོག་བཀྲ་ཤིས་སྒོ་མང་ནས་སྤྱན་དྲངས་པའི་ཟབ་གཏེར་ཡི་དམ་དབང་ཆེན་ཡབ་ཡུམ་གྱི་རྩ་དབང་བྱིན་རླབས་གཏེར་མཛོད་ཀྱི་དཀྱིལ་འཁོར་བསྒྲུབ་པ་ལ༴

སོགས་དབང་གི་ལྷན་ཐབས་ལྟར་རོ།།