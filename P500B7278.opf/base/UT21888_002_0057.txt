༥༣༣༽ ཆོས་ཉིད་མཁའ་འགྲོའི་གསང་མཛོད་ལས༔ བཀའ་སྲུང་སྲོག་གི་སྤུ་གྲིའི་རྩ་སྒྲུབ་ཕྲིན་ལས་མྱུར་མགྱོགས་བཞུགས༔ ༥༣༤༽ན་མོ་གུ་རུ་པདྨ་ཀཱ་ར་ཡེ༔ རྣལ་འབྱོར་དམ་ཚིག་ལྡན་པ་ཡིས༔ སྲུང་མ་ལུས་དང་གྲིབ་མ་བཞིན༔ འགྲོགས་ཕྱིར་སྒྲུབ་ཐབས་རིམ་པ་བསྟན༔ རིན་ཆེན་སྣོད་དུ་གཏོར་མ་དང༔ འབྲུ་སྣ་ཤ་སྣ་སྙིང་སྣ་སོགས༔ དགོས་པའི་ཡོ་བྱད་འདུ་བར་བྱ༔ ནམ་མཁའ་མཛོད་དུ་བྱིན་གྱིས་བརླབས༔ རང་ཉིད་ལྷ་ཡི་ཏིང་འཛིན་གྱིས༔ རང་མདུན་ཁྲག་མཚོ་འཁྲུགས་པའི་ཀློང༔ ཀྵཿལས་དྲང་སྲོང་རཱ་ཧུ་ལ༔ སྐུ་མདོག་ནག་ཅིང་ཁྲོ་གཏུམ་འབར༔ དབུ་དགུ་བྱ་རོག་མགོ་དང་བཅུ༔ ཕྱག་བཞི་རལ་གྲི་རྒྱལ་མཚན་དང༔ མདའ་གཞུ་དགྲ་བགེགས་སྙིང་ལ་འགེངས༔ སྐུ་སྨད་གདུག་པ་སྤྲུལ་དུ་འཁྱིལ༔ ལུས་པོ་ཐམས་ཅད་མིག་གིས་གང༔ མེ་རླུང་དུག་རླངས་ན་བུན་འཕྲོ༔ གདོང་མོ་བཞི་དང་གཟའ་ཆེན་བརྒྱད༔ རྒྱུ་སྐར་ཚོགས་དང་དྲེགས་པའི་སྡེ༔ སྤྲུལ་དང་ཡང་སྤྲུལ་ཚོགས་ཀྱིས་བསྐོར༔ ཐུགས་སྲོག་ཀྵ༔ལ་སྔགས་ཀྱིས་བསྐོར༔ ཨོཾ་ནཱ་ག་རཀྴ་ར་ཧུ་ལ་ཧཱུཾ་ཛཿ ཉེར་གཅིག་བཟླ༔ ཧཱུྃ་ཀྵཿ དད་པ་དང་ནི་དམ་ཚིག་གིས༔ དྲང་སྲོང་ཆེན་པོ་སྤྱན་འདྲེན་ནོ༔ གཟའ་བདུད་འཁོར་འདས་གཤེགས་སུ་གསོལ༔ སྲོག་གི་སྤུ་གྲི་གཤེགས་སུ་གསོལ༔ ཁྲག་མཚོ་བམ་གྱི་ ༥༣༥༽གདན་ལ་བཞུགས༔ བསྟན་སྲུང་ཆེན་པོར་ཕྱག་འཚལ་ལོ༔ བདག་གི་སྲུང་མར་མངའ་གསོལ་ལོ༔ རང་བྱུང་བྷནྡྷའི་སྣོད་ནང་དུ༔ ཕྱི་ནང་གསང་བའི་མཆོད་པའི་ཚོགས༔ དམར་གཏོར་དགུ་བསྐོར་འབྲུ་སྣ་དང༔ ཆུ་སྣ་སྨན་སྣ་ཤ་སྣའི་རིགས༔ དགྲ་བོའི་ཤ་ཁྲག་རུས་གསུམ་དང༔ དོན་སྙིང་དབང་པོ་རྣམ་པ་ལྔ༔ རི་ཡི་དབང་ལྔ་ལ་སོགས་པའི༔ མཐུན་རྫས་སྤྱན་གཟིགས་སྣ་ཚོགས་ཀྱིས༔ དྲང་སྲོང་གཟའ་བདུད་ནག་པོ་མཆོད༔ སྲིང་མོ་གདོང་མོ་མཆེད་བཞི་མཆོད༔ གཟའ་བརྒྱད་རྒྱུ་སྐར་ཉེར་བརྒྱད་མཆོད༔ ཡང་འཁོར་དྲེགས་པ་སྡེ་བརྒྱད་མཆོད༔ གསོལ་ལོ་མཆོད་དོ་ཐུགས་དམ་བསྐངས༔ རྣལ་འབྱོར་ལུས་དང་གྲིབ་བཞིན་འགྲོགས༔ མ་གཡེལ་མ་འགྱངས་ཕྲིན་ལས་སྒྲུབས༔

སངས་རྒྱས་བསྟན་པའི་བྱ་ར་མཛོད༔ བསྟན་ལ་གནོད་ཅིང་སྒྲུབ་ལ་འཚེ༔ དམ་ཉམས་དགྲ་བགེགས་མ་ལུས་པ༔ འགྲང་མེད་ལྟོ་ཞལ་དྲག་པོས་སོད༔ བླ་ཡིད་སེམས་གསུམ་ཞལ་དུ་བསྟབ༔ ཤ་ཁྲག་རུས་པར་ལོངས་སུ་སྤྱོད༔ རྗེས་ཤུལ་མེད་པར་རྡུལ་དུ་རློག དུས་ལས་མ་འདའ་ས་མ་ཡ༔ ཅི་བཅོལ་ཕྲིན་ལས་ ༥༣༦༽འགྲུབ་པར་མཛོད༔ དེ་ལྟར་རྒྱུན་དུ་བརྩོན་གྱུར་ན༔ བཀའ་སྲུང་ལུས་དང་གྲིབ་བཞིན་འཁོར༔ གང་བརྩམས་ཕྲིན་ལས་འགྲུབ་པར་ངེས༔ ཐེ་ཚོམ་མེད་དོ་ས་མ་ཡ༔ རྒྱ་རྒྱ་རྒྱ༔ ཅེས་པ་འདི་ཉིད་རྣལ་འབྱོར་ལས་འབྲེལ་རྩལ་གྱི་བཞེད་སྐོང་དུ་ཀུན་བཟང་བདེ་སྐྱོང་དག་མོས་བྲིས་པའོ། ཀྵ༔ དད་པ་དང་ནི་དམ་ཚིག་གིས༔ དྲང་སྲོང་ཆེན་པོ་གཤེགས་སུ་གསོལ༔ གདོང་མོ་མཆེད་བཞི་གཤེགས་སུ་གསོལ༔ རྒྱུ་སྐར་ཉེར་བརྒྱད་གཤེགས་སུ་གསོལ༔ ལྷན་སྲིན་སྡེ་སྤྱོད་གཤེགས་སུ་གསོལ༔ མ་ལུས་འཁོར་འདས་གཤེགས་སུ་གསོལ༔ ཁྲག་མཚོ་བམ་གྱི་གདན་ལ་བཞུགས༔ ཐུགས་མཐུན་ཕྱི་ནང་མཆོད་པ་དང༔ ར་རོག་དབང་ལྔ་དགྲ་བགེགས་སྙིང༔ ཤ་སྣ་འབྲུ་སྣ་དབང་ལྔའི་གསུར༔ སྣང་སྲིད་མཆོད་པའི་རྒྱན་དུ་འབུལ༔ གསོལ་ལོ་མཆོད་དོ་ཐུགས་དམ་དང༔ དགྲ་བགེགས་ཐལ་བའི་རྡུལ་དུ་རློག༔ རྣལ་འབྱོར་ལུས་དང་གྲིབ་བཞིན་འགྲོགས༔ གང་བཅོལ་ཕྲིན་ལས་ཐོགས་མེད་སྒྲུབས༔ མ་འདའ་བཛྲ་ས་མ་ཡ༔ ཨོཾ་རཀྴ་རཱ་ཧུ་ལ་ཨི་དཾ་བ་ལིཾ་ཏ་ཁཱ་ཧི༔ འདི་ལ་རྒྱུས་དུ་བརྩོན་གྱུར་ན༔ ཕྲིན་ལས་གང་འདོད་ཐོགས་མེད་འགྲུབ༔ རྟགས་མཚན་ལག་ཏུ་ལོངས་དང་གསལ༔ ཐེ་ཚོམ་མེད་དོ་ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ཅེས་པ་འདི་ཡང་དད་ལྡན་དགེ་བཙུན་ཤཱི་ལ་རཏྣས་ནན་ཆེར་ཡང་ཡང་ ༥༣༧༽བསྐུལ་ངོར་ཀུན་བཟང་བདེ་སྐྱོང་དབང་མོས་ཤར་མར་བྲིས་པ་དགེའོ།། ཀྵ༔ དད་པ་དང་ནི་དམ་ཚིག་གིས༔ དྲང་སྲོང་ཆེན་པོ་སྤྱན་འདྲེན་ནོ༔ དྲེགས་པ་སྡེ་བརྒྱད་འཁོར་དང་བཅས༔ མ་ལུས་འདིར་གཤེགས་བརྟན་པར་བཞུགས༔ ཕྱི་ནང་གསང་བའི་མཆོད་པ་འབུལ༔ དམ་ཉམས་དགྲ་བོ་རྡུལ་དུ་རློག༔ རབ་འབྱམས་ཕྲིན་ལས་མྱུར་འགྲུབ་མཛོད༔

ས་མ་ཡ༔ རྒྱ་རྒྱ་རྒྱ༔ ཞེས་པ་འདི་ཉིད་རྣལ་འབྱོར་པ་ལས་འབྲེལ་རྩལ་གྱི་བཞེད་སྐོང་དུ་བདེ་བའི་རྡོ་རྗེས་བརྡ་ལས་བསྒྱུར་བའོ།། ཆོས་ཉིད་མཁའ་འགྲོའི་གསང་མཛོད་ལས༔ དྲེགས་པ་རྣམ་གསུམ་གསོལ་བསྡུས་ནི༔ གཏོར་སྐྱེམས་སོགས་བྱིན་གྱིས་བརླབས༔ རང་ཉིད་ལྷ་ཡི་ཏིང་འཛིན་གྱིས༔ ཧཱུྃ་བྷྱོཿ སྔོན་ཚེ་རྒྱལ་དབང་པདྨའི་སྤྱན་སྔ་རུ༔ གཏེར་གྱི་སྲུང་མར་ཁས་བླངས་དམ་བཅས་པ༔ དབྱིངས་ཀྱི་རྗེ་མོ་དམ་ཅན་རྡོ་རྗེ་ལེགས༔ གཟའ་མཆོག་ཆེན་པོ་སྤྲུལ་འཁོར་བཀའ་སྡོད་བཅས༔ འདིར་གཤེགས་དམ་རྫས་དམར་གྱི་གཏོར་མ་འབུལ༔ གསོལ་མཆོད་བསྟོད་དོ་གང་བསམ་ཡོངས་འགྲུབ་ཤོག༔ ཅེས་བརྗོད་ཕྲིན་ལས་རབ་འབྱམས་འགྲུབ་པར་ངེས༔ ས་མ་ཡ༔ ཞེས་པ་ཚུལ་རྡོར་བཞེད་པ་ལྟར་བདེ་རྡོར་གྱིས་སྨྲས་པའོ།། ཡང༔ ཀྱཻ༔ དད་ ༥༣༨༽པ་དང་ནི་དམ་ཚིག་གིས༔ དྲེགས་པ་རྣམ་གསུམ་སྤྱན་འདྲེན་གཤེགས༔ ཕྱི་ནང་གསང་བའི་མཆོད་པ་འབུལ༔ དགྱེས་བཞེས་རབ་འབྱམས་ཕྲིན་ལས་མཛོད༔ ཅེས་དང༔ ཡང༔ ཧྲཱིཿ དམ་ཚིག་དབང་གིས་བཀའ་སྲུང་དབྱིངས་ནས་བསྐུལ༔ མཆོད་གསོལ་བསྟོད་དོ་ཕྲིན་ལས་མྱུར་འགྲུབ་མཛོད༔ ཅེས་སོ༔ དྲེགས་པ་རྣམ་གསུམ་བསྟོད་པ་ནི༔ བྷྱོ༔ དུས་གསུམ་རྒྱལ་བའི་ཕྲིན་ལས་མཐུ་མངའ་བ༔ ལོག་འདྲེན་བདུད་སྡེ་འཇོམས་མཛད་དྲག་པོར་བཞེངས༔ དྲེགས་པ་རྣམ་གསུམ་སྤྲུལ་འཁོར་བཀའ་སྡོད་བཅས༔ མ་ལུས་འཁོར་དང་བཅས་ལ་ཕྱག་འཚལ་ལོ༔ མི་མཁོ་དགུ་མཁོ་ཤཱི་ལ་བཛྲ་ངོར༔ བདེ་བའི་རྡོ་རྗེས་གང་ཤར་ཡིག་རིས་བྲིས༔ ཆོས་ཉིད་མཁའ་འགྲོའི་ཐུགས་ཏིག་ལས༔ གནོད་སྦྱིན་སྲོག་བདག་ཆེན་པོའི་གསོལ་མཆོད་བདུད་ལས་རྣམ་རྒྱལ་ཕྲིན་ལས་མྱུར་འགྲུབ་བཞུགས་སོ༔ ན་མོ་པདྨ་ཀྲོ་ཏ་ཡེ༔ ཕུད་སྐྱེམས་དམར་གཏོར་ཤ་སྣ་མཆོད་རྫས་བཤམས༔ ནམ་མཁའ་མཛོད་ཀྱིས་བྱིན་བརླབས་བདུད་རྩིར་བསྒྱུར༔ རང་ཉིད་ལྷ་ཡི་ང་རྒྱལ་ལྡན་པའི་ངང༔ ཤ་ཆེན་དུད་པས་བདུག་ཅིང་འདི་སྐད་དོ༔ བྷྱོ་ཀྵ༔ དད་པ་དང་ནི་དམ་ཚིག་གིས༔ བཀའ་སྲུང་གཉེན་པོ་སྤྱན་འདྲེན་ནོ༔

དུར་ཁྲོད་རོལ་པའི་གཞལ་ཡས་ ༥༣༩༽ནས༔ གནོད་སྦྱིན་འཁོར་བཅས་གཤེགས་སུ་གསོལ༔ རྒྱན་ལྡན་དགའ་མཛེས་སྲོག་འཁོར་དང༔ གཉིས་སུ་མེད་པར་བཞུགས་སུ་གསོལ༔ ཕྱི་ནང་གསང་བའི་མཆོད་པ་དང༔ ཐུགས་མཐུན་སྤྱན་གཟིགས་སྣ་ཚོགས་ཀྱིས༔ གནོད་སྦྱིན་འཁོར་འདས་གསོལ་ལོ་མཆོད༔ ཐུགས་དམ་གཉེན་པོ་བསྐང་གྱུར་ཅིག༔ དབང་ལྔའི་མེ་ཏོག་ཤ་ཆེན་དུད༔ ཉམས་པའི་ཤ་ཁྲག་སྲོག་དབུགས་ཀྱིས༔ གནོད་སྦྱིན་འཁོར་འདས་གསོལ་ལོ་མཆོད༔ ཐུགས་དམ་གཉེན་པོ་བསྐང་གྱུར་ཅིག༔ སྨན་སྣ་འབྲུ་སྣ་གོ་མཚོན་རིགས༔ ཁྱི་དམར་ཙིཏྟ་གོ་རེ་ཡིས༔ གནོད་སྦྱིན༴ ཐུགས་དམ༴ འདོད་ཡོན་དམར་གཏོར་སྐྱེམས་ཕུད་དང༔ ཡིད་སྤྲུལ་མཐུན་པའི་རྫས་མཆོག་གིས༔ གནོད་སྦྱིན༴ ཐུགས་དམ༴ ཁྱེད་ལས་ཕྲིན་ལས་བཅོལ་བ་ནི༔ སངས་རྒྱས་བསྟན་པ་ཁྱོད་ཀྱིས་སྲུངས༔ བསྟན་འཛིན་ཚེ་བསྲིངས་འདུས་སྡེ་རྒྱས༔ རྣལ་འབྱོར་བདག་ཅག་སྒྲུབ་པ་པོའི༔ ལུས་དང་གྲིབ་བཞིན་སྡོང་གྲོགས་མཛོད༔ མི་འདོད་འགལ་རྐྱེན་བར་ཆད་ཞི༔ ཆོས་སྲིད་མངའ་ཐང་ལོངས་སྤྱོད་རྒྱས༔ འགྲོ་བའི་སྣང་སེམས་དབང་དུ་བསྡུས༔ ཡིད་ལ་བརྣག་པའི་དགྲ་བགེགས་སྒྲོལ༔ བཀའ་དམ་གཉེན་པོ་དཔང་བཙུགས་ལ༔ རབ་འབྱམས་ ༥༤༠༽ཕྲིན་ལས་ལྷུན་གྲུབ་མཛོད༔ མ་འདའ་བཛྲ་ས་མ་ཡ༔ དེ་ལྟར་རྒྱུན་དུ་གསོལ་གྱུར་ན༔ བཀའ་སྲུང་ལུས་དང་གྲིབ་བཞིན་འགྲོགས༔ ཕྲིན་ལས་གང་འདོད་འགྲུབ་པར་ངེས༔ ཐེ་ཚོམ་མེད་དོ་ཉམས་སུ་ལོངས༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་ལ་འདི་མ་འཕྲད༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ གུ་ཧྱ༔ ༔ ཅེས་པའང་ཨོ་རྒྱན་དངོས་སྣང་གསང་གཏེར་རྒྱ་མཚོའི་ལྡེ་མིག་མཆོག་གྱུར་ཡིད་བཞིན་ནོར་བུ་ལས་འབྲེལ་པའི་བཞེད་སྐོང་དུ་དུས་མཐའི་གཏེར་མིང་ཀུན་བཟང་བདེ་སྐྱོང་དབང་མོས་རིན་ཆེན་ཤོག་སེར་ལས་དག་པར་བཤུས་པའོ།། དགེའོ།། ཀ་དག་སྟོང་དབྱིངས་འོག་མིན་དུར་ཁྲོད་ནས༔ ཁ་དོག་རཱ་གའི་མདངས་ངོམ་ལྷ་ཆེན་པོ༔ ག་ལེར་མདའ་དར་སྲོག་འཁོར་རྟེན་ལ་བཞུགས༔ ང་ཡིས་འབོད་དོ་གནོད་སྦྱིན་ཤན་པ་དམར༔

ཅ་ཅོའི་ཚིག་ཙམ་མ་ཡིན་ངེས་པའི་དོན༔ ཆ་ལུགས་གནོད་སྦྱིན་དྲག་ཁྲོས་ཧེ་རུ་ཀ༔ ཇ་ཆང་ཕུད་སྐྱེམས་དགྲ་བགེགས་ཤ་ཁྲག་འབུལ༔ ཉ་རྒྱས་ཟླ་ལྟར་ཞལ་བཟང་བདག་ལ་སྟོན༔ ཏ་ཐ་ག་ཏའི་བསྟན་སྲུང་ཆེན་པོ་ཁྱོད༔ ཐ་ཚིག་གཉན་ལས་མ་འདའ་ཕྲིན་ལས་མཛོད༔ ད་ནས་བྱང་ཆུབ་སྙིང་པོ་མ་ཐོབ་བར༔ ན་དའི་སྒྲ་ཡིས་ཁྱོད་བསྟེན་ཁྱོད་བསྒྲུབས་པས༔ པ་ར་ ༥༤༡༽མི་ཏའི་སྙིང་པོ་མཐར་ཕྱིན་ནས༔ ཕ་རོལ་གནོད་བྱེད་དགྲ་བགེགས་མ་ལུས་སྒྲོལ༔ བ་ཁམས་ལྟ་བུར་འགྲོ་དོན་མཐའ་རྒྱས་ནས༔ མ་ལུས་བདག་གི་དབང་དུ་འདུ་བར་མཛོད༔ ཙ་ཐན་རྟ་མཆོག་གླང་པོ་མ་ཧེ་དང༔ ཚ་མངར་ཟས་ནོར་ལ་སོགས་དབང་དུ་བསྡུས༔ ཛ་བའི་གྲོགས་དང་འཁོར་སློབ་སྐྱོང་མཛོད་ལ༔ ཝ་དང་གཅན་གཟན་གཟུགས་འགྲོས་སྣ་ཚོགས་འབུལ༔ ཞྭ་དམར་བསྟན་པ་གནོད་པའི་དགྲ་བགེགས་སྒྲོལ༔ ཟ་ངུ་གྱིས་ལ་རྗེས་ལྷག་མེད་པར་མཛོད༔ འ་འུར་ཆེ་བའི་དམ་ཉམས་གང་ཡིན་ཀུན༔ ཡ་མ་རཱ་ཛའི་ཁྲམ་ལ་ཐེབས་པར་མཛོད༔ ར་མེ་ཤྭ་རའི་གནས་སུ་རྣམ་ཤེས་སྤོར༔ ལ་ཡོག་མི་འགྱང་དམ་ཉམས་དགྲ་ལ་ཕོབས༔ ཤ་ཁྲག་རུས་པ་རྔམས་ཟས་ཁྱུར་མིད་ཐོངས༔ ས་སྟེང་འདི་ན་འགྲན་བྲལ་ཁྱོད་ལྟ་བུ༔ ཧ་ར་ལ་སོགས་བསྟན་དགྲའི་གཤེད་པོ་ཆེ༔ ཨ་ཏིའི་བསྟན་སྲུང་རྣལ་འབྱོར་བུ་བཞིན་སྐྱོངས༔ བཀའ་སྲུང་གནོད་སྦྱིན་ཆེན་པོ་ཁྱོད་ལ་བསྟོད༔ དེ་ལྟར་བསྟོད་ཅིང་སྒྲུབ་མཆོད་བྱས་པའི་མཐུས༔ རྣལ་འབྱོར་བདག་གི་ལུས་དང་གྲིབ་བཞིན་འགྲོགས༔ གང་འདོད་ཕྲིན་ལས་མ་ལུས་མྱུར་འགྲུབ་མཛོད༔ བཀའ་དང་ ༥༤༢༽དམ་ལ་མ་འདའ་ས་མ་ཡ༔ ཅེས་གནོད་སྦྱིན་ཆེན་པོའི་དགྱེས་ཞལ་ཅུང་ཟད་ངོམ་པའི་ཚེ་སུ་ཁ་བཛྲ་གྱིས་བྲིས་པའོ།། རྡོ་རྗེ་ལེགས་པའྀ་གསོལ་བསྡུས་ནི༔ ཧཱུྃ༔ རྒྱལ་དབང་པདྨ་ཐོད་ཕྲེང་བཀའ་ཉན་པ༔ དམ་ཅན་སྐྱེས་བུ་རྡོ་རྗེ་ལེགས་པ་རྩལ༔ མཆོད་འཁོར་སུམ་བརྒྱ་དྲུག་ཅུའི་ཚོགས་དང་བཅས༔ འདིར་གཤེགས་དམ་རྫས་རྒྱན་གྱི་གཏོར་མ་བཞེས༔ རྣལ་འབྱོར་བདག་གིས་ཇི་ལྟར་བཅོལ་བའི་ལས༔ ཐོགས་མེད་མྱུར་དུ་སྒྲུབས་ཤིག་ས་མ་ཡ༔

ཞེས་པས་ནན་དུ་གསོལ་གྱུར་ན༔ བཀའ་སྲུང་བྲན་ཁོལ་ཐེ་ཚོམ་མེད༔ ས་མ་ཡ༔ རྒྱ་རྒྱ་རྒྱ༔ ཅེས་པ་འདི་ཡང་རྣལ་འབྱོར་ལས་འབྲེལ་པས་གསུང་བསྐུལ་ངོར་གཏེར་སྟོན་སུ་ཁ་བཛྲ་གྱིས་བརྡ་ལས་བསྒྱུར་བའོ།། ཧཱུྃ༔ འདོད་པའི་རྒྱལ་པོ་ཧེ་རུ་ཀ༔ དབང་ཕྱུག་ཆེན་པོ་འཁོར་དང་བཅས༔ འདིར་གཤེགས་དམ་རྫས་གཏོར་མ་བཞེས༔ ལས་བཞིའི་ཕྲིན་ལས་འགྲུབ་པ་དང༔ རྣལ་འབྱོར་བསམ་དོན་ལྷུན་གྲུབ་མཛོད༔ བདེ་བའི་རྡོ་རྗེས་བྲིས་པའོ།། བྷྱོ༔ མ་གཅིག་རྒྱལ་བ་ཀུན་གྱི་ཡུམ༔ མ་མོ་ཨེ་ཀ་ཛཱ་ཊི་མ༔ མ་ཚོགས་འཁོར་བཅས་གནས་འདིར་གཤེགས༔ མ་ཚང་མེད་པའི་མཆོད་གཏོར་བཞེས༔ མ་གཡེལ་ལུས་དང་གྲིབ་བཞིན་འགྲོགས༔ ༥༤༣༽མ་ཡི་ཐ་ཚིག་ཇི་བཞིན་དུ༔ རྣལ་འབྱོར་འདོད་དོན་ལྷུན་གྲུབ་མཛོད༔ སུ་ཁའི་མིང་གིས་སོ༔ བྷྱོ༔ ཆོས་དབྱིངས་ཀུན་ཏུ་བཟང་མོའི་སྒྱུ་འཕྲུལ་གར༔ གསང་སྔགས་གཉེར་འཛིན་རྡོ་རྗེ་གཡུ་སྒྲོན་མ༔ འདིར་གཤེགས་དམ་རྫས་སྐྱེམས་གཏོར་འདི་ཤེས་ལ༔ བརྩེ་བའི་ཚུལ་གྱིས་མགོན་སྐྱབས་སྡོང་གྲོགས་མཛོད༔ ནད་གདོན་ཞི་དང་ཚེ་བསོད་ཡོན་ཏན་རྒྱས༔ ཁམས་གསུམ་དབང་བསྡུས་དགྲ་བགེགས་རྡུལ་བརླགས་ནས༔ རྣལ་འབྱོར་བསམ་དོན་མ་ལུས་མྱུར་འགྲུབ་མཛོད༔ ཁྱོད་ལ་ཕྲིན་ལས་བཅོལ་བ་ནི༔ རྣལ་འབྱོར་ཟབ་གཏེར་སྤེལ་བའི་གྲོགས༔ ཆེ་གེའི་བླ་ཡིད་སེམས་གསུམ་བསྡུས༔ རྣལ་འབྱོར་བདག་གི་དབང་གྱུར་ནས༔ ཚེ་བསྲིངས་བསྟན་པ་ཕྱོགས་ཀུན་རྒྱས༔ ཕྲིན་ལས་རྣམ་བཞི་འགྲུབ་པར་མཛོད༔ ཅེས་པའང་སུ་ཁའི་མིང་གིས་སོ།། གེ་སར་བསངས་བསྡུས་བདེ་ལེགས་འབྱུང་གནས་བཞུགས༔ ཨོཾ་ཨཱཿཧཱུྃ༔ ཟག་མེད་ཡེ་ཤེས་བདུད་རྩིའི་བསངས་མཆོད་འདི༔ རིག་གསུམ་སེམས་དཔའི་སྒྱུ་འཕྲུལ་སེང་ཆེན་རྒྱལ༔ བཀའ་འཁོར་ལས་བྱེད་སྲུང་མའི་ཚོགས་ལ་འབུལ༔ བཞེས་ལ་བསམ་པའི་དོན་ཀུན་ ༥༤༤༽ འགྲུབ་པར་མཛོད༔ ཅེས་བདེ་བའི་རྡོ་རྗེའི་མིང་གིས་གྲངས་ཚད་གསོག་སྐབས་ལེ་ལོས་བསྐུལ་ནས་ཉུང་བསྡུས་འདི་བྲིས་པའོ།། ཧཱུྃ༔ དག་སྣང་ལས་གེ་སར་གསོལ་མཆོད་འདོད་དོན་མྱུར་འགྲུབ་བཞུགས༔

ན་མོ་པདྨ་ཀྲོ་དྷ་ཡེ༔ གང་ཞིག་རྣལ་འབྱོར་ལྡན་པ་ཡིས༔ སེང་ཆེན་དཔའ་བོ་མཆོད་པའི་ཐབས༔ འདོད་དོན་མྱུར་འགྲུབ་འདི་རུ་བསྟན༔ གསེར་སྐྱེམས་ལ་སོགས་ཅི་འབྱོར་བཤམས༔ ནམ་མཁའ་མཇོད་ཀྱིས་བྱིན་གྱིས་བརླབས༔ ཨོཾ་ཨཱཿཧཱུཾ་གིས་བདུད་རྩིར་བསྒྱུར༔ དེ་ནས་གསོལ་མཆོད་བྱ་བ་ནི༔ ཧཱུྃ༔ རིགས་གསུམ་པད་འབྱུང་སྤྲུལ་པ་སེང་ཆེན་རྒྱལ༔ གེ་སར་ནོར་བུ་དགྲ་འདུལ་སྤྲུལ་འཁོར་དཔུང༔ མ་ལུས་འཁོར་དང་བཅས་པ་ཐམས་ཅད་ལ༔ གསོལ་ལོ་མཆོད་དོ་ཐུགས་དམ་གཉེན་པོ་བསྐང༔ བདག་གི་འདོད་དོན་མ་ལུས་ཀུན་འགྲུབ་མཛོད༔ ཁྱད་པར་ཚེ་ཆོས་བསོད་ནམས་དབང་ཐང་ལ༔ བར་དུ་གཅོད་པའི་གནོད་བྱེད་དགྲ་བགེགས་རྣམས༔ མིང་ཙམ་མེད་པར་ཐལ་བའི་རྡུལ་དུ་རློག༔ བཀའ་དང་དམ་ལ་མ་འདའ་ས་མ་ཡ༔ ཅི་བཅོལ་ཕྲིན་ལས་མ་ལུས་འགྲུབ་པར་མཛོད༔ ཅེས་བརྗོད་གང་བསམ་འགྲུབ་པར་ངེས༔ ས་མ་ཡ༔ ཅེས་དད་ལྡན་མི་དབང་ལྡན་མིང་འཛིན་པས་རིན་ཆེན་གཉིས་པའི་སྐྱེས་བཅས་བསྐུལ་ངོ་མི་ལྡོག་ཙམ་དུ་ ༥༤༥༽སུ་ཁ་བཛྲ་གྱིས་བྲིས་པའོ།། དགེའོ།། དག་སྣང་ལས་གེ་སར་གསོལ་མཆོད་བསྡུས་པ་བཞུགས༔ ན་མོ་པདྨ་ཀྲོ་དྷ་ཡེ༔ དཀར་གསུམ་གསེར་སྐྱེམས་ཕུད་བཤམས་ལ༔ ཏིང་ངེ་འཛིན་གྱིས་བདུད་རྩིར་བསྒྱུར༔ ལྷ་ཡི་ས་མ་ཏི་ཡི་ངང༔ ཧཱུྃ༔ རིགས་གསུམ་པདྨའི་སྒྱུ་འཕྲུལ་སེང་ཆེན་རྒྱལ༔ དགྲ་བླ་བཅུ་གསུམ་ཝོར་མའི་ཚོགས་དང་བཅས༔ འདིར་གཤེགས་དམ་ཚིག་གསང་བའི་གནས་འདིར་བཞུགས༔ ཕྱི་ནང་གསང་མཆོད་འདོད་ཡོན་མཆོད་པ་བཞེས༔ རྣལ་འབྱོར་ལས་ཀུན་ཐོགས་མེད་འགྲུབ་པ་དང༔ ཟབ་གཏེར་བསྟན་པ་མཐའ་རྒྱས་ཕྲིན་ལས་མཛོད༔ ཐུགས་དམ་དུས་ལ་བབ་བོ་ས་མ་ཡ༔ ཅེས་བརྗོད་གྲངས་ལྡན་བརྩོན་ནུས་ན༔ གང་བསམ་མྱུར་དུ་འགྲུབ་པར་ངེས༔ ས་མ་ཡ༔ རྒྱ་རྒྱ་རྒྱ༔ ཅེས་པ་འདི་ཡང་བདེ་བའི་གོ་ཆས་གདམས་བཞིན་བདེ་ཆེན་བདེ་པའི་རྡོ་རྗེས་ཉམས་ཆོས་ཡིག་རིས་སུ་བྲིས་པའོ། ཉེར་སྤྱོད་ཀྱིས་མཆོད་ལ་བསྟོད་པ་ནི༔ ཧཱུྃ༔ ཐོག་མེད་སྔོན་ནས་སངས་རྒྱས་ཀྱང༔ འགྲོ་བའི་དོན་དུ་གཟུགས་སྐུར་བཞེངས༔

བདུད་ཀྱི་དཔུང་འཇོམས་དགྲ་བའི་རྒྱལ༔ སེང་ཆེན་སྤྲུལ་འཁོར་བཅས་ལ་བསྟོད༔ བདེ་བའི་འབྱུང་གནས་ཀྱི་ཉམས་རིས་སོ།། དགེའོ།། ༥༤༦༽ ཆོས་ཉིད་མཁའ་འགྲོའི་གསང་མཛོད་ལས༔ དྲེགས་པ་ཡོངས་འདུས་ཟ་ངུ་དགྲ་བོ་ཕུང་བྱེད་གནམ་ལྕགས་ཐོག་མདའ་ཟབ་མོ་བཞུགས༔ ན་མོ་པདྨ་ཀྲོ་དྷ་ཡེ༔ ཕྱི་རབས་རྣལ་འབྱོར་གང་དག་གིས༔ ངེས་མེད་དབེན་ཁོད་མ་གནས་ཚེ༔ མ་ཉེས་པ་ལ་དགྲ་བྱུང་ན༔ དམར་གཏོར་སྐྱེམས་བཅས་ཕུད་རྒོད་བྲན༔ ལྟ་བའི་གདིང་བསྐྱེད་ངང་གིས་ཕྲོས༔ ལྷ་ཡི་ཏིང་འཛིན་ལྡན་པའི་ངང༔ ཧཱུྃ་བྷྱོཿ ཕོ་རྒྱུད་ཆེ་བཙན་ཚོགས་ཀྱི་བདག༔ མགོན་པོའི་དམག་དཔུང་དགྲ་ལ་རྒྱུགས༔ དགྲ་བོའི་ཡུལ་ཁམས་ཆམ་ལ་ཕོབས༔ དགྲ་ཤ་ཟ་བའི་ཟ་ངུ་གྱིས༔ དགྲ་ཁྲག་འཐུང་བའི་ཟ་ངུ་གྱིས༔ དགྲ་རུས་མུར་བའི༴ དགྲ་ལྤགས་གྱོན་པའི༴ མིང་ནས་འབོད་པའི༴ ཟས་ནོར་བརླག་པའི༴ ཆེ་བརྒྱུད་བརླག་པའི༴ ཆུང་བརྒྱུད་གཅོད་པའི༴ དམ་ཉམས་དགྲ་བོ་སྡིག་ཅན་ནི༔ བདུན་བརྒྱུད་ཚུན་ཆད་མ་བཞག་པར༔ ཟ་ངུ་གྱིས་ལ་ལྷག་མེད་མཛོད༔ དབྱིངས་ཀྱི་རྗེ་མོ་ཨེ་ཀ་ཙ༔ མཆོད་སྡེ་ལྔ་དང་གཡུ་སྒྲོན་མ༔ ངས་ནུས་ཤ་ཟ་ཁ་མོ་ཆེ༔ མ་མོའི་དམག་དཔུང་དགྲ་ལ་བྷྱོཿ དགྲ་བོའི་ཡུམ་ཁམས༴ མཛོད༔ གནོད་སྦྱིན་ཤན་དམར་རྡོ་རྗེ་ལེགས༔ གཟའ་བདུད་དུག་གི་སྤུ་གྲི་ཆེ༔ དྲེགས་པ་ ༥༤༧༽རྣམ་གསུམ་དགྲ་ལ་བྷྱོ༔ དགྲ་བོའི་ཡུལ་ཁམས་ཆམ་ལ་ཕོབས༔ དགྲ་ཤ༴ མཛོད༔ ལྷ་ཆེན་དབང་ཕྱུག་སྲིད་པའི་བདག༔ བཙན་རྒོད་ཆེན་པོ་སྲོག་གི་གཤེད༔ ཞིང་སྐྱོང་མགོན་དཀར་ཨ་པ་ར༔ འཁོར་འདས་དམག་དཔུང་དགྲ་ལ་བྷྱོ༔ དགྲ་བོའི་ཡུལ་ཁམས༴ མཛོད༔ འཇིག་འདས་སྲུང་མ་རྒྱ་མཚོ་དང༔ སྡེ་བརྒྱད་དམག་དཔུང་དགྲ་ལ་བྷྱོ༔ དགྲ་བོའི་ཡུལ་ཁམས༴ མཛོད༔ བཀའ་སྲུང་གཏེར་སྲུང་དྲེགས་པའི་ཚོགས༔ གཏང་རག་ཡིན་ནོ་ཟ་ངུ་མཛོད༔ ཟ་སྐལ་གཏད་དོ་ལྷག་མེད་ཐོངས༔ བཀའ་སྲུང་མི་བཙན་ཁོ་རེ་བཙན༔ དམ་ཉམས་དགྲ་བོ་ཟས་སུ་གསོལ༔ རྣལ་འབྱོར་རྣམས་ནི་བརྙས་ཤིང་འཕྲོག༔ དམ་ཉམས་དགྲ་བོ་ཟས་སུ་གསོལ༔ དཀོར་ནོར་ལོངས་སྤྱོད་བརྐུ་ཞིང་བཅོམ༔

དམ་ཉམས་དགྲ་བོ་ཟས་སུ་གསོལ༔ ཟ་སྐལ་ཡིན་ནོ་ཁམས་མ་ཆུང༔ དགྲ་བོའི་ཕུང་ཁམས་སྐྱེ་མཆེད་དང༔ མངའ་ཐང་ལོངས་སྤྱོད་བསོད་ནམས་དཔལ༔ བཀའ་སྲུང་དམ་ཅན་གཏང་རག་མཛོད༔ ནད་ཁ་རིམས་ཁ་དགྲ་ལ་སྒྱུར༔ ལྟས་ངན་སྣ་ཚོགས་དགྲ་ལ་སྒྱུར༔ མཚོན་ཁ་ཟོར་ཁ་དགྲ་ལ་བསྒྱུར༔ སྲི་ངན་བྱད་ ༥༤༨༽ཁ་དགྲ་ལ་སྒྱུར༔ བདུད་ཀྱི་བར་ཆད་དགྲ་ལ་སྒྱུར༔ བཟློག་གོ་སྡང་བའི་དགྲ་ལ་བཟློག༔ ཐམས་ཅད་བྷྱོ་བཟློག་ས་མ་ཡ༔ བཅོལ་བའི་ལས་ལ་མཐུ་མ་ཞན༔ དམ་ཚིག་གཉེན་པོ་ལས་མ་འདའ༔ སངས་རྒྱས་བསྟན་སྲུངས་བསྟན་འཛིན་སྐྱོངས༔ མ་གཡེལ་ཕྲིན་ལས་མྱུར་འགྲུབ་མཛོད༔ ཅེས་གཏོར་སྐྱེམས་དགྲ་བོའི་ཕྱོགས་སུ་མཆོད༔ དགྲ་བོ་ཤུལ་མེད་བརླག་པར་ངེས༔ དུས་ལ་མ་བབས་བསྐུལ་མི་རུང༔ ཟ་སྐམ་དུས་ལ་བབས་པའི་ཚེ༔ མྱུར་མགྱོགས་ནམ་མཁའི་གློག་དང་འདྲ༔ དྲག་ཤུལ་གནམ་ལྕགས་ཐོག་ལས་འཕགས༔ ཟབ་བོ་གསང་བར་ཉམས་སུ་ལོངས༔ དམ་ཉམས་རྣམས་ལ་ཨ་ཐཾ་རྒྱ༔ རྣལ་འབྱོར་བསྟན་པའི་བཅས་སུ་ཤོག༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པའང་འཁྲུལ་སྣང་ལ་སྲིད་པ་གསལ་བྱེད་ཡིན་ཟེར་བ་ཞིག་གིས་བརྡས་བསྐུལ་ཚེ་དྲག་སྔགས་སྤུ་གྲིའི་རྒྱུད་ལས་ཟོབ་བརྫུན་སུ་ཁ་བཛྲ་གྱིས་ཡིད་བཞིན་ནོར་བུའི་བཞེད་སྐོང་དུ་དགོས་གལ་དང་བསྟུན་ཏེ་ཁོལ་དུ་ཕྱུང་བའོ།། དགེའོ།། ས་སྐྱོང་ལྷ་རེག་གཉན་རྩེའི་གསོལ་མཆོད་འདོད་དགུའི་དཔལ་སྟེར་བཞུགས༔ རིན་ཆེན་སྣོད་དུ་དཀར་གསུམ་དང༔ དམར་གཏོར་ལ་སོགས་འབྱོར་རྫས་བསགས༔ སྐྱེམས་ཕུད་གཙང་སྦྱར་ནུས་པས་བརླབས༔ ལྷ་ཡི་ཏིང་འཛིན་ལྡན་པའི་ངང༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ ཀྱཻ༔ རྒྱལ་དབང་ ༥༤༩༽པདྨའི་ཐ་ཚིག་ལ་གནས་པའི༔ དྲག་ཤུལ་སྟོབས་ལྡན་ལྷ་རེག་གཉན་རྩེ་དང༔ སྤྲུལ་འཁོར་དཔུང་དང་ཡུམ་སྲས་བཀའ་སྡོད་བཅས༔ འདིར་གཤེགས་བསངས་དང་མཆོད་པའི་གནས་འདིར་གཤེགས༔ རང་རང་དགྱེས་པའི་གདན་ལ་བཞུགས་སུ་གསོལ༔ ཕྱི་ནང་གསང་བའི་མཆོད་པ་སྣ་ཚོགས་དང༔ ཁྱད་པར་ཐུགས་མཐུན་རྫས་དང་བསང་གིས་བརྔན༔ འཁོར་འདས་གསོལ་ལོ་མཆོད་དོ་ཐུགས་དམ་བསྐང༔

གནས་མགྲོན་དམ་ཚིག་གཉེན་པོ་དཔང་བཙུགས་ལ༔ ལས་གང་བཅོལ་བའི་ཕྲིན་ལས་མྱུར་འགྲུབ་མཛོད༔ ཕྱི་ཡི་མཐའ་དམག་དུས་འཁྲུགས་མཚོན་ཁ་བཟློག༔ ནང་དུ་ཆགས་ཆེ་འཐབ་རྩོད་མི་མཐུན་སོལ༔ ཁྱད་པར་ཡུལ་གཞི་སྲུང་ཞིང་སྡོང་གྲོགས་དང༔ ཁ་རྗེ་དབང་ཐང་རླུང་རྟ་གོང་འཕེལ་མཛོད༔ བརྒྱུད་གསུམ་རིག་འཛིན་རྣམས་ཀྱི་བཀའ་དམ་བཞིན༔ ལས་བཞིའི་ཕྲིན་ལས་མ་ལུས་བསྒྲུབ་པ་དང༔ དུས་རྣམས་རྟག་ཏུ་ལུས་དང་གྲིབ་བཞིན་དུ༔ དབྱེར་མེད་གང་བསམ་འདོད་དོན་ལྷུན་གྲུབ་མཛོད༔ མ་གཡེལ་རྡོ་རྗེའི་དམ་ཚིག་དཔང་བཙུག་གོ༔ ཐུགས་དམ་དུས་ལ་བབ་བོ་ས་མ་ཡ༔ ཞེས་པའང་དུས་འཛིན་ཤིང་གླང་ལོའི་ཟླ་༩ཚེས་༡༥ནམ་གུང་ཉག་གི་དུས་གཏེར་སྲུང་ ༥༥༠༽ལྟ་རེག་གཉན་རྩེ་ཡིན་སྐད་པའི་མི་དཀར་རྟ་དཀར་ཅན་ཞིག་གིས་སྨྲས་པ་བདེ་བའི་རྡོ་རྗེས་འཁྲུལ་སྣང་ཡིག་རིས་སུ་བགྱིས་པའོ། རྃ་ཡྃ་ཁྃ༔ ཨོཾ་ཨཱཿཧཱུྃ༔ ཧ་ཧོ་ཧྲཱིཿ ཀྱཻ༔ དད་པ་དང་ནི་དམ་ཚིག་གིས༔ ཡུལ་གཞི་སྲུང་མཛད་དྲག་ཤུལ་ཅན༔ ལྷ་རེག་གཉན་རྩེ་ཡུམ་སྲས་འཁོར༔ ཕྱི་ནང་གསང་བ་ཡང་གསང་གི༔ སྤྲུལ་འཁོར་བཀའ་སྡོད་བཅས་པ་ལ༔ གསོལ་ལོ་མཆོད་དོ་ཐུགས་དམ་བསྐངས༔ བདག་ཅག་འཁོར་དང་བཅས་པ་ལ༔ སྲུང་སྐྱོབ་བསམ་དོན་ལྷུན་གྲུབ་མཛོད༔ ཁྱད་པར་ཟབ་གཏེར་སྒོ་འཕར་འབྱེད༔ མཐའ་རྒྱས་ཡུན་བརྟན་ཕྲིན་ལས་མཛོད༔ མ་འདའ་བཛྲ་ས་མ་ཡ༔ ཅེས་པ་འདི་ཡང་དགོས་གལ་དང་བསྟུན་ཏེ་བདེ་བའི་རྡོ་རྗེས་བྲིས་པའོ།། དགེའོ།། སྲུང་མ་སྤྱི་ལ་གཅེས་པའི་ཕྲིན་བཅོལ་དཔག་བསམ་སྙེ་མ་བཞུགས༔ ན་མོ་པདྨ་ཀཱ་ར་ཡེ༔ རྣལ་འབྱོར་དམ་ཚིག་ལྡན་པ་ཡིས༔ སྲུང་མ་གསོལ་མཆོད་བྱས་པའི་མཐར༔ འདོད་དོན་ཕྲིན་ལས་བཅོལ་བ་ནི༔ ཧཱུྃ་བྷྱོཿ དུས་གསུམ་རྒྱལ་བའི་བཀའ་དམ་ལ་གནས་པའི༔ ཟབ་གཏེར་ཡོངས་རྫོགས་བཀའ་ཡི་གཉེར་འཛིན་པ༔ གནོད་སྦྱིན་ཆེན་པོ་ཤན་པ་ཡབ་ཡུམ་དང༔ སྤྲུལ་འཁོར་ལས་བྱེད་ཕོ་ཉའི་ཚོགས་དང་བཅས༔ ༥༥༡༽མ་ལུས་བདག་ལ་གསན་ཅིང་དགོངས་སུ་གསོལ༔ ཁྱེད་རྣམས་བསྟེན་ཅིང་སྒྲུབ་མཆོད་བྱས་པ་ཡིས༔

རྣལ་འབྱོར་བདག་གི་འདོད་དོན་ཡོངས་འགྲུབ་མཛོད༔ ཁྱད་པར་དམིགས་པའི་ཡུལ་གྱུར་སྐྱེས་བུ་ཡི༔ བློ་ཡིད་མོས་པ་བདག་དབང་བསྒྱུར་བ་དང༔ འགལ་རྐྱེན་མི་མཐུན་བར་ཆད་དབྱིངས་སུ་བཟློག༔ སྐུ་ཚེ་མཛད་ཕྲིན་ཡར་ངོའི་ཟླ་བཞིན་སྤེལ༔ དོན་གཉིས་ལྷུན་གྲུབ་ཕྲིན་ལས་མཐའ་རྒྱས་མཛོད༔ བཀའ་དང་དམ་ལ་མ་འདའ་ས་མ་ཡ༔ བཅོལ་བའི་ལས་འདི་མ་འགྱང་མྱུར་འགྲུབ་མཛོད༔ ཅེས་བརྗོད་གང་བསམ་འདོད་དོན་འགྲུབ༔ ཐེ་ཚོམ་མེད་དོ་ས་མ་ཡ༔ རྒྱ་རྒྱ་རྒྱ༔ ཞེས་པའང་བསོད་སྤྲུལ་རིན་པོ་ཆེའི་ཐུགས་བཞེད་འགྲུབ་ཕྱིར་དགོས་གལ་དང་བསྟུན་ཏེ་དབྱིངས་སྣང་ཌཱ་ཀིའི་བརྡ་ལས་ཀུན་བཟང་བདེ་སྐྱོང་ཆོས་ཉིད་དབང་མོས་དག་པར་ཕབ་པའོ།། ༥༥༢༽ ༥༥༣༽ གཏེར་སྲུང་ལྷ་རབས་གཉེན་པོ་གཡུལ་རྒྱལ་གྱི་གསོལ་མཆོད་ཕྲིན་ལས་ལྷུན་གྲུབ་བཞུགས༔ གུ་རུ་ཧེ་རུ་ཀ་ལ་འདུད༔ ཇ་ཆང་སྐྱེམས་ཕུད་གཙང་སྦྱར་དང༔ འབྲུ་ཟན་ལ་སོགས་ཅི་འབྱོར་བསགས༔ སྭ་བྷཱ་ཝ་ཡིས་སྟོང་པར་སྦྱངས༔ ནམ་མཁའ་མདོད་ཀྱིས་འཛོད་དགུར་སྤེལ༔ ས་མ་ཡ༔ ཀྱཻ༔ སྔོན་ཚེ་རྒྱལ་བའི་སྤྱན་སྔ་རུ༔ ཁས་བླངས་དམ་བཅས་སྲོག་སྙིང་ཕུལ༔ སྲིད་པའི་ལྷ་རབས་གཉེན་པོ་ཡི༔ སྤྲུལ་པ་དམག་དཔོན་ཆེན་པོ་ནི༔ དབྱི་ཤོད་ས་འཛིན་དགྲ་བླའི་གཙོ༔ རུ་འདྲེན་སྤྲུལ་འཁོར་དཔུང་ཚོགས་བཅས༔ བཀའ་དང་དམ་ཚིག་གཉན་གྱིས་འབོད༔ མ་ཐོགས་གནས་འདིར་གཤེགས་སུ་གསོལ༔ དངོས་འབྱོར་ཡིད་ལས་སྤྲུལ་པ་ཡི༔ ཐུགས་མཐུན་ཕྱི་ནང་གསང་མཆོད་བཞེས༔ ཁྱད་པར་དམ་ཉམས་བསྟན་དགྲའི་སྡེ༔ ཉེའམ་རིང་བ་གར་གནས་ཀྱང༔ ཁྱེད་ཀྱིས་མི་མཐོང་གང་ཡང་མེད༔ སྲོག་གི་མར་མེ་དབྱིངས་སུ་སྣུབས༔ ཤ་ཁྲག་སྲོག་སྙིང་ལྷག་མེད་རོལ༔ ཟབ་གཏེར་བསྟན་པ་རྒྱས་པ་དང༔ བསྟན་འཛིན་ཚེ་སྲིངས་བར་ཆད་སོལ༔ རབ་འབྱམས་ཕྲིན་ལས་ལྷུན་གྲུབ་མཛོད༔ ཁྱད་པར་ཡུལ་འདིའི་དགོན་གནས་དང༔ བླ་མ་དགེ་འདུན་ ༥༥༤༽གྲྭ་ཚན་དང༔ དཔོན་སྡེ་འབངས་འཁོར་ཐམས་ཅད་ཀྱི༔ ཚེ་དཔལ་འབྱོར་པ་རྒྱས་པ་དང༔ ལོ་ལེགས་འབྲུ་འཕེལ་རྟ་ཕྱུགས་སྤེལ༔

རིགས་རྒྱུད་བུ་དང་དཔལ་གཡང་སྩོལ༔ ཕན་ཚུན་མཐུན་ཅིང་འཁྲུགས་རྩོད་ཞི༔ རྫོགས་ལྡན་དུས་ཀྱི་བསྐལ་པ་བཞིན༔ འཇིག་རྟེན་བདེ་བའི་ཕྲིན་ལས་མཛོད༔ བཀའ་དང་དམ་ལ་མ་འདའ་བར༔ གང་བསམ་འདོད་པའི་དོན་ཀུན་སྒྲུབས༔ ཐུགས་དམ་མ་གཡེལ་ས་མ་ཡ༔ ཞེས་ཡུལ་སྐྱོང་ཁོ་རང་གི་ངོར་གནས་མགྲོན་གྱི་དམ་ཚིག་ལ་བསམ་ནས་བདེ་བའི་མིང་གིས་ཉམས་སྣང་ལ་བྲིས་པའོ།། དགེའོ།། ༥༥༥༽དག་སྣང་ཡེ་ཤེས་དྲྭ་པ་ལས༔ ཀླུ་བསངས་འདོད་དགུའི་དཔལ་སྟེར་བཞུགས༔ ན་མོ་པདྨ་ཀཱ་ར་ཡེ༔ སྐྱེ་དགུའི་བསོད་ནམས་སྤེལ་བ་དང༔ རྐྱེན་སེལ་དངོས་གྲུབ་འབྱུང་བའི་ཐབས༔ བསང་མཆོད་རིམ་པ་འདི་རུ་བཀོད༔ བཟང་ཤིང་ཙན་ལྡན་དཀར་དམར་དང༔ སྤང་སྤོས་སྦ་སྙུག་ཉ་སྦྲིད་དང༔ ཀླུ་ཤིང་ཀླུ་སྨན་དཀར་གསུམ་རིགས༔ མངར་གསུམ་ཛ་ཏི་ཕ་ལ་སོགས༔ བ་དམར་འོ་མའི་བཅུད་ཀྱིས་གཏམས༔ རང་ཉིད་ཀླུ་དབང་རྒྱལ་པོ་ཡི༔ ཏིང་འཛིན་དང་ལྡན་འདི་སྐད་དོ༔ ཨོཾ་ཨཱཿཧཱུྃ༔ ཆོས་རྣམས་རང་བཞིན་སྟོང་པར་གྱུར༔ སྟོང་པའི་ངང་ལས་རང་མདུན་དུ༔ རིན་ཆེན་སྣ་ཚོགས་ས་གཞིའི་དབུས༔ རཾ་ལས་ཡེ་ཤེས་མེ་དཔུང་ཀློང༔ ཏིང་འཛིན་ལས་སྤྲུལ་མཆོད་པའི་རྫས༔ དཀར་གསུམ་མངར་གསུམ་འབྲུ་བཅུད་དང༔ ཀླུ་ཤིང་སྨན་དང་དར་ཟབ་རིགས༔ རིན་ཆེན་གསུམ་དང་གོས་དར་ནོར༔ ཉེར་སྤྱོད་བདུན་དང་འདོད་དོན་ལྔ༔ བཀྲ་ཤིས་རྫས་རྟགས་རིན་ཆེན་བདུན༔ རྒྱལ་སྲིད་སྣ་བདུན་མཁོ་དགུའི་དཔལ༔ མ་ཚང་མེད་པའི་གཏེར་ཆེན་པོ༔ ནམ་མཁའ་མཛོད་དུ་བྱིན་བརླབས་པའི༔ ཟག་མེད་ཡེ་ཤེས་བདུད་རྩིེར་བསྒྱུར༔ རྃ་ཡྃ་ཁྃ༔ ནམ་མཁའ་མཛོད་སྔགས་ལན་གསུམ་གྱིས་སྤེལ༔ དེ་བས་བསང་མགྲོན་སྤྱན་ ༥༥༦༽འདྲེན་པ་ནི༔ ཧཱུྃ༔ རང་བཞིན་རྣམ་དག་ཞིང་ཁམས་ནས༔ བརྒྱུད་གསུམ་བླ་མ་ཡི་དམ་དང༔ གནས་གསུམ་དཔའ་བོ་མཁའ་འགྲོའི་ཚོགས༔ བསང་མཆོད་གནས་འདིར་གཤེགས་སུ་གསོལ༔ བཀའ་སྲུང་ཕོ་རྒྱུད་མོ་རྒྱུད་དང༔ ནོར་ལྷ་གཏེར་བདག་རྒྱ་མཚོའི་ཚོགས༔ བསང་མཆོད་གནས་འདིར་གཤེགས་སུ་གསོལ༔ ཁྱད་པར་ཀླུ་མཚོ་ཕྱུག་མོ་ལ༔

གནས་པའི་སྐྱེ་དགུའི་དཔལ་གྱི་བདག༔ ཀླུ་རྒྱལ་དུང་སྐྱོང་དཀར་པོ་ནི༔ ཕྱག་གཉིས་པདྨ་ནོར་བུ་འཛིན༔ གང་འདོད་དངོས་གྲུབ་སྩོལ་བའི་ལྷ༔ སྤྲུལ་འཁོར་མ་ལུས་ཐམས་ཅད་ཀུན༔ བསང་མཆོད་གནས་འདིར་གཤེགས་སུ་གསོལ༔ བྱང་ཆུབ་སེམས་དཔའི་ཕྲིན་ལས་གར༔ ཀླུ་ཆེན་བརྒྱད་དང་ཡང་འཁོར་དང༔ རང་རང་དགྱེས་སྡེ་བཙུན་མོ་སྲས༔ མ་ལུས་བསང་མཆོད་གནས་འདིར་གཤེགས༔ པདྨ་ཉི་ཟླའི་གདན་སྟེང་དུ༔ འཛིན་མེད་རང་གསལ་ཆེན་པོར་བཞུགས༔ སྒོ་གསུམ་དང་བ་ཆེན་པོ་ཡིས༔ བསྟན་པ་སྲུང་ཕྱིར་ཕྱག་འཚལ་ལོ༔ ཏིང་ངེ་འཛིན་ལས་རབ་སྤྲུལ་པའི༔ རྩི་བཅུད་ཤིང་རྩི་ཀླུ་སྨན་དང༔ དར་ཟབ་འབྲུ་ནོར་ལོངས་སྤྱོད་དང༔ དཀར་གསུམ་མངར་གསུམ་རིན་ཆེན་རིགས༔ ཉེར་སྤྱོད་འདོད་ཡོན་སྣ་ཚོགས་དང༔ བཀྲ་ཤིས་རྫས་རྟགས་རྒྱལ་སྲིད་བདུན༔ འདོད་རྒུའི་དཔལ་ ༥༥༧༽ཡོན་ཕུན་ཚོགས་གཏེར༔ དངོས་འབྱོར་ཡིད་ཀྱིས་རྣམ་སྤྲུལ་ཏེ༔ གོས་དཀར་མོ་ཡི་ཀློང་དུ་འབུལ༔ དམ་ཚིག་སྒྲོལ་མས་རབ་བསྐྱོད་ཅིང༔ ཟག་མེད་དུད་སྤྲིན་བསམ་མི་ཁྱབ༔ ཡེ་ཤེས་བདུད་རྩིའི་བསང་མཆོད་འདིས༔ བརྒྱུད་གསུམ་རིག་འཛིན་བླ་མ་བསངས༔ ཡི་དམ་རྒྱུད་སྡེ་བཞི་དྲུག་བསངས༔ གནས་གསུམ་དཔའ་བོ་མཁའ་འགྲོ་བསངས༔ བྱིན་རླབས་ཡེ་ཤེས་དངོས་གྲུབ་སྩོལ༔ ཆོས་སྐྱོང་བསྟན་སྲུང་དམ་ཅན་བསངས༔ ཀླུ་རྒྱལ་མི་མགོན་རིག་ལྡན་དང༔ མཐའ་ཡས་འཇོག་པོ་དགའ་བོ་བསངས༔ ནོར་རྒྱས་པདྨ་ཆེན་པོ་དང༔ པདྨ་རྒྱལ་སོགས་འཁོར་བཅས་བསངས༔ ཡང་འཁོར་གཉན་དང་ས་བདག་དང༔ ཀླུ་ཕྲན་མ་ལུས་འཁོར་འདས་བསངས༔ སྐྱེས་པའི་ཤིང་དང་འབབ་པའི་ཆུ༔ བརྟན་པའི་ས་རྡོ་རི་བྲག་ལ༔ གནས་པའི་བསོད་ནམས་ནོར་གྱི་བདག༔ མ་ལུས་འཁོར་དང་བཅས་པ་བསངས༔ ཟག་མེད་བདུད་རྩིའི་བསང་མཆོད་འདིས༔ རྨུགས་གྲིབ་འཁོན་དང་དམེ་གྲིབ་སོགས༔ ཐམས་ཅད་བྱང་ཞིང་བསངས་གྱུར་ཅིག༔ ཟག་མེད་ ༥༥༨༽བདུད་རྩིའི་བསང་མཆོད་འདིས༔ ཐུགས་དམ་བསྐང་ལ་ཉམས་ཆག་བཤགས༔ བདག་ཅག་ཡོན་མཆོད་འཁོར་འདས་ལ༔ ནད་མེད་བདེ་དང་ཚེ་བསོད་རྒྱས༔

འབྲུ་ནོར་ལོངས་སྤྱོད་མངའ་ཐང་འཕེལ༔ གནག་ལུག་རྟ་དར་ཟས་དགུའི་བཅུད༔ རིགས་བརྒྱུད་སྙན་གྲགས་བཙན་ཕྱུག་སོགས༔ འདོད་དགུའི་དངོས་གྲུབ་ཆར་ལྟར་སྩོལ༔ འཇིག་རྟེན་བདེ་དང་ལོ་ལེགས་ཤིང༔ ཕྱུགས་རྣམས་འཕེལ་ཞིང་དོན་འགྲུབ་པ༔ ཡིད་ལ་བསམ་པ་ཀུན་འགྲུབ་ཅིང༔ བདེ་སྐྱིད་ཆོས་འཕེལ་བཀྲ་ཤིས་ཤོག༔ བསང་མཆོད་མགྲོན་རྣམས་རང་གནས་གཤེགས༔ རྗེས་སུ་མཐུན་པའི་དངོས་གྲུབ་སྩོལ༔ བསོད་ནམས་ལོངས་སྤྱོད་སྤེལ་བའི་ཕྱིར༔ སླར་ཡང་འབྱོན་པར་མཛད་དུ་གསོལ༔ བསང་མཆོད་ཕུལ་བའི་བསོད་ནམས་ཀྱིས༔ སངས་རྒྱས་བསྟན་པ་དར་རྒྱས་ཤིང༔ དེ་འཛིན་སྐྱེས་བུའི་སྐུ་ཚེ་བརྟན༔ བསྟན་པའི་སྦྱིན་བདག་མངའ་ཐང་རྒྱས༔ འགྲོ་ཁམས་བདེ་བའི་དཔལ་ཐོབ་ཤོག༔ ཅེས་དང་གཞན་ཡང་བཀྲ་ཤིས་ཅི་རིགས་བརྗོད༔ འདིར་བརྩོན་སྐལ་ལྡན་གང་སུ་དག༔ བསོད་ནམས་ལོངས་སྤྱོད་གོང་འཕེལ་ནས༔ བཀྲ་ཤིས་བདེ་ལེགས་འབྱུང་བར་ངེས་༔ ས་མ་ཡ༔ རྒྱ་རྒྱ་རྒྱ༔ ཞེས་པ་འདི་ཡང་༧སྐྱབས་རྗེ་ཐམས་ཅད་མཁྱེན་པ་མཆོག་སྤྲུལ་སྣ་ཚོགས་རང་གྲོལ་གྱི་བཀའ་བསྐུལ་སྤྱི་བོར་སོན་ཚེ་འཁོར་འབངས་ཐ་ཤལ་བ་ ༥༥༩༽བདེ་སྐྱོང་དབང་མོས་སེར་དགོན་དབེན་ཁྲོད་ནས་ཡར་ཚེས་དགེ་བར་དག་པར་བྲིས་པའོ།། དགེའོ།། གཏེར་གནས་ནི། དབུས་ཕྱོགས་སུ་གནས་ཆེན་ཐམས་ཅད་ཀྱི་གཙོ་བོ། གངས་ཏི་སེ། གངས་རི་ཐོད་དཀར། བྲག་ཡེར་པ་དང་གསུམ། ཟལ་ལོ་སྒང་དུ་གནས་ཆེན་གསུམ་ནི། རྨ་རྒྱལ། སྤྲེལ་རྫོང༌། མཚོ་སྔོན་ནོ། རྫོང་གསུམ་ནི། པདྨ་རྫོང༌། མཁའ་འགྲོ་རྫོང༌། རྡོ་རྗེ་རྫོང་ངོ༌། གནས་ཕྲན་གསུམ་ནི། སྟོང་ར་བྲག་དཀར། ཤར་ལ་བྲག་དཀར། ཡང་ཤར་བྲག་དཀར་རོ། སྐུ་གསུང་ཐུགས་ཀྱི་གནས་གསུམ་ནི། སྐུའི་གནས་རྡོ་རྗེ་རྫོང༌། གསུང་གི་གནས་པདྨ་རྫོང༌། ཐུགས་ཀྱི་གནས་ཡར་ཀླུངས་ཤེལ་བྲག་གོ། ཞེས་པའང་ཤཱི་ལ་བཛྲའི་ངོར་བདེ་བའི་རྡོ་རྗེས་སོ། ༥༦༠༽