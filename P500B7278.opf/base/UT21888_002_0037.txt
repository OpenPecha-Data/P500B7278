༣༩༩༽ཆོས་ཉིད་མཁའ་འགྲོའི་གསང་མཛོད་ལས༔ བླ་མའི་རྣལ་འབྱོར་བྱིན་རླབས་མྱུར་འཇུག་བདུད་རྩིའི་ཐིག་པ་སྨིན་གྲོལ་ལམ་བཟང་བཞུགས་སོ༔ ན་མོ་ཛྙཱ་ན་ཌཱ་ཀི་ཡེ༔ སྐུ་གསུམ་མཁའ་འགྲོའི་ཚོགས་ལ་འདུད༔ གང་ཞིག་ཐར་པའི་གྲོང་འཇུག་ཕྱིར༔ རྣལ་འབྱོར་ལམ་གྱི་འཇུག་ཆོས་ནི༔ སྙིང་པོ་བླ་མའི་རྣལ་འབྱོར་བསྟན༔ དད་དང་མོས་གུས་དྲག་པོ་ཡིས༔ ན་མོ༔ བདེ་གཤེགས་ཀུན་འདུས་བླ་མ་རྣལ་འབྱོར་མར༔ བྱང་ཆུབ་སྙིང་པོའི་བར་དུ་སྐྱབས་སུ་མཆི༔ མ་གྱུར་འགྲོ་ཀུན་སངས་རྒྱས་ལ་འགོད་ཕྱིར༔ སྨོན་འཇུག་དོན་དམ་བྱང་ཆུབ་སེམས་བསྐྱེད་དོ༔ ལན་གསུམ་གྱིས་རྒྱུད་སྦྱངས་ནས༔ སྐྱོ་ཤས་དྲག་པོས་འདི་སྐད་བརྗོད༔ ཨཱཿ བདག་ཉིད་ཐ་མལ་གནས་པའི་སྤྱི་གཙུག་ཏུ༔ མ་ཆགས་པདྨ་ཉི་ཟླའི་གདན་གྱི་སྟེང༔ སྐྱབས་ཀུན་འདུས་པའི་ངོ་བོ་བླ་མ་རྗེ༔ དགའ་ཆེན་བདེ་ཆེན་བདེ་བའི་རྡོ་རྗེ་ནི༔ དཀར་གསལ་ཞལ་གཅིག་སྤྱན་གསུམ་དབྱིངས་སུ་གཟིགས༔ ཕྱག་གཉིས་གཡས་པས་གྲི་གུག་མཁའ་ལ་འཕྱར༔ གཉིས་སྣང་ཀུན་རྟོག་འཁྲུལ་པ་དབྱིངས་སུ་གཅོད༔ ཕྱག་གཡོན་ཐོད་པ་ཁྲག་བཀང་ཐུགས་ཀར་འཛིན༔ དཔའ་བོ་དགྱེས་བསྐང་མཁའ་འགྲོ་དབང་ ༤༠༠༽དུ་སྡུད༔ དབུ་སྐྲ་ཟུར་ཕུད་མཐོན་མཐིང་གཙུག་གཡུ་མཛེས༔ རིགས་ལྔའི་དབང་རྟགས་དར་དཔྱངས་ཅོད་པན་འཕུར༔ ཉོན་དྲུག་གནས་དག་རུས་པའི་རྒྱན་དྲུག་གསོལ༔ འདོད་ཡོན་མ་སྤངས་དར་དང་རིན་ཆེན་སྤྲས༔ སྐྱོན་བྲལ་པུཎྜ་རི་ཀའི་དོ་ཤལ་འཕྱངས༔ ཞབས་གཉིས་གཡས་བསྐུམ་གཡོན་བརྐྱང་གར་གྱིས་རོལ༔ ནུ་འབུར་བྷ་ག་རྒྱས་ཤིང་ལང་ཚོ་ལྡན༔ བཅུ་དྲུག་དགའ་བའི་བཞིན་ངོམས་ཡིད་འཕྲོག་མ༔ འཁོར་འདས་མཉམ་རོལ་བདེ་བ་ཆེན་པོའི་སྐུ༔ ཡེ་ཤེས་འཇའ་འོད་ལྔ་ལྡན་འཁྱིལ་ཀློང་བཞུགས༔ སྤྱི་བོར་བླ་མ་རིགས་ཀྱི་བདག་པོ་ནི༔ རྣལ་འབྱོར་པྲཛྙཱ་རསྨི་ཧེ་རུ་ཀ༔ སྐུ་མདོག་དཀར་དམར་ཞི་མ་ཁྲོ་འཛུམ་ལྡན༔ ཞལ་གཅིག་སྤྱན་གཉིས་འབྲུ་ཚུགས་དབྱིངས་སུ་གཟིགསཿ ཕྱག་གཡས་རྡོ་རྗེ་རྩེ་ལྔ་ནམ་མཁར་འཕྱར༔ གཡོན་པས་མཉམ་བཞག་བྷན་ཐོད་བདུད་རྩི་འཛིན༔

དབུ་སྐྲ་ཐོར་ཅོག་ལྷག་མ་སྐུ་རྒྱབ་འཕྱངས༔ རུས་རྒྱན་སྒོམ་ཐག་བརྟུལ་ཞུགས་ཆ་ལུགས་རྫོགས༔ ཞབས་གཉིས་རོལ་སྟབས་ཐབས་ཤེས་པད་ཟླར་བཞུགས༔ སྣང་སྟོང་དབྱེར་མེད་རྡོ་རྗེའི་སྐུ་རུ་བཞེངས༔ བདེ་གཤེགས་རྒྱལ་ཀུན་ཐུགས་དགོངས་མ་བཅོས་པ༔ གཉིས་ ༤༠༡༽མེད་དམ་ཚིག་ཡེ་ཤེས་དབྱེར་མེད་གྱུར༔ ཀྱཻ༔ རྣམ་དག་སྤྲོས་བྲལ་ཆོས་སྐུ་ཡི་ངོ་བོ༔ རང་གསལ་ལྷུན་གྲུབ་ལོངས་སྐུ་ཡི་རང་བཞིན༔ འཁྲུལ་མེད་ཐུགས་རྗེའི་སྒྱུ་འཕྲུལ་གྱི་རོལ་གར༔ སྐུ་བཞིའི་བདག་ཉིད་མཚུངས་མེད་ཀྱི་བླ་མ༔ སྐྱོན་བྲལ་ཡོན་ཏན་ཀུན་འབྱུང་གི་གཏེར་མཛོད༔ བླ་མེད་བླ་མ་ཡེ་ཤེས་ཀྱི་མཁའ་འགྲོ༔ གསོལ་བ་འདེབས་སོ་བྱིན་གྱིས་བརླབ་ཏུ་གསོལ༔ དུས་གསུམ་འགྱུར་མེད་གུས་པས་ཕྱག་འཚལ་ལོ༔ སྣང་སྲིད་སྣ་ཚོགས་བློ་ཡིས་བླངས་ཏེ་འབུལ༔ སོ་བྱང་སྔགས་ཀྱི་དམ་ཉམས་མཐོལ་ཞིང་བཤགས༔ རྣམ་དག་དགེ་ཚོགས་ཀུན་ལ་རྗེས་ཡི་རངས༔ གང་འདུལ་ཟབ་རྒྱའི་ཆོས་འཁོར་བསྐོར་བར་བསྐུལ༔ མྱ་ངན་མི་འདའ་བཞུགས་པར་གསོལ་བ་འདེབས༔ དགེ་ཀུན་འགྲོ་བ་སེམས་ཅན་ཡོངས་ལ་བསྔོ༔ རང་གཞན་གདོད་མའི་གཞི་རུ་སངས་རྒྱས་ཤོག༔ ཀྱེ་ཀྱེ་བླ་མ་རིན་པོ་ཆེ༔ འདི་ཕྱིའི་རེ་ལྟོས་ཁྱེད་ལས་མེད༔ མགོན་མེད་བདག་ལ་ཐུགས་རྗེས་གཟིགས༔ བདག་རྒྱུད་བྱིན་གྱིས་བརླབ་ཏུ་གསོལ༔ བློ་ལྡོག་བཞི་ཡིས་རྒྱུད་འབྱོངས་ཤིང༔ དབེན་རིར་གཏན་སྲིད་ཟིན་པ་དང༔ རིམ་གཉིས་ལམ་མཆོག་མངོན་གྱུར་ནས༔ ཡེ་ཤེས་རང་ཞལ་མཇལ་བར་ཤོག༔ ༤༠༢༽མཆོག་ཐུན་དངོས་གྲུབ་བསྩལ་དུ་གསོལ༔ ཨོཾ་གུ་རུ་བཛྲ་ཛྙཱ་ན་ཌཱ་ཀི་ནི་སུ་ཁ་སིདྡྷི་ཕ་ལ་ཧཱུྃ༔ བརྒྱ་སྟོང་ཁྲི་འབུམ་གསོལ་བ་ཐོབ༔ ཐུན་མཚམས་དབང་བཞི་བླང་བ་ནི༔ ཨཱཿ རིགས་བདག་བླ་མའི་གནས་བཞིའི་འཁོར་ལོར་ལས༔ འོད་འཕྲོས་རང་གི་གནས་བཞིར་ཐིམ་པ་ཡིས༔ སྒྲིབ་པ་བཞི་དག་སྐུ་བཞིའི་ས་བོན་ཐེབས༔ དོན་གཉིས་ལྷུན་གྲུབ་དངོས་གྲུབ་བདག་ཐོབ་གྱུར༔ ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ སྤྱི་བོའི་བླ་མ་མཁའ་འགྲོ་འོད་ཞུ་ནས༔

སྙིང་དབུས་ཐིམ་པས་སྒོ་གསུམ་དག་སྨིན་རྫོགས༔ མི་རྟོག་ཡེ་ཤེས་ཆེན་པོའི་ངང་ཉིད་དུ༔ ཆོས་ཉིད་མཐའ་བྲལ་གཉུག་མའི་ཀློང་དུ་ཨཱཿ ཞེས་བརྗོད་ཅིང་བསམ་བརྗོད་བྲལ་བའི་ངང་དུ་མཉམ་པར་བཞག་ནས་རྗེས་ཐོབ་སྣང་སྲིད་བླ་མའི་ལམ་ཁྱེར་ལ་བསླབ་པར་བྱའོ།། ས་མ་ཡ༔ རྒྱ་རྒྱ་རྒྱ༔ གཏེར་སྤྱི་སྲུང་མས་གཉེར་གྱིས་ཤིགཿ བརྡ་ཐིམ༔ ༔ ཞེས་པ་འདི་ཡང་དགེ་བཙུན་སངས་རྒྱས་བཟང་པོས་ཡང་ཡང་ནན་ཆེར་བསྐུལ་ངོར། མདོ་མེད་འཆོལ་མོ་འདུ་ཤེས་གསུམ་པ་མཁའ་སྤྱོད་བདེ་སྐྱོང་དབང་མོས་བྲིས་པའོ།། 