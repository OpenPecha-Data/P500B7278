༣༡༩༽ཆོས་ཉིད་མཁའ་འགྲོའི་གསང་མཛོད་ལས༔ རྩ་གསུམ་སྤྱི་གཅེས་དངོས་གྲུབ་ལེན་ཆོག་འདོད་དགུའི་ཆར་འབེབས་བཞུགས་སོ༔ ན་མོ་གུ་རུ་དྷེ་ཝ་དྷཱ་ཀི་ཡེ༔ རྩ་གསུམ་ལྷ་ལ་གུས་པས་འདུད༔ མཁའ་འགྲོའི་གསང་མཛོད་ཟབ་མོ་ཡི༔ རྩ་གསུམ་སྒྲུབ་པའི་ཆ་ལག་ཏུ༔ འདོད་དགུའི་ཆར་འབེབས་གདམས་པ་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ དེ་ཡང་སྒྲུབ་པའི་རྣལ་འབྱོར་གྱིས༔ རྩ་གསུམ་གང་རུང་གཞུང་བསྲང་རྗེས༔ ཐོད་པ་མཚན་ལྡན་བཅུད་ཀྱི་བཀང༔ བཟང་དྲུག་ཆོས་སྨན་བུམ་རྫས་བཏབ༔ དར་དམར་ཁ་དགབ་ད་ལར་བཞག༔ གྲོལ་ཉིན་ཐོ་རངས་དང་པོ་ལ༔ ལས་གཞུང་གང་རུང་འཛབ་ཀྱི་མཇུག༔ དངོས་གྲུབ་རྫས་ལ་ནུས་བསྐྱེད་ནི༔ རོལ་མོ་དབྱངས་བཅས་འདི་སྐད་དོ༔ ཧཱུྃ་ཧྲཱིཿ ཀ་དག་སྐྱེ་མེད་ཕོ་བྲང་ནས༔ ཀུན་བཟང་ཡབ་ཡུམ་འཁོར་དང་བཅས༔ གནས་འདིར་སྤྱན་འདྲེན་བྱིན་ཆེན་ཕོབས༔ དངོས་གྲུབ་རྫས་ལ་ནུས་པ་སྐྱེད༔ རྣལ་འབྱོར་སྒོ་གསུམ་སྨིན་གྲོལ་ནས༔ དག་པ་སྐུ་གསུམ་མངོན་གྱུར་མཛོད༔ རང་བཞིན་འོད་ལྔའི་ཕོ་བྲང་ནས༔ རིགས་ལྔ་ཡབ་ཡུམ་འཁོར་དང་བཅས༔ གནས་འདིར༴ དངོས་གྲུབ་རྫས༴ རྣལ་འབྱོར་སྒོ༴ དག་པ་སྐུ་གསུམ༴ མི་མཇེད་སྤྲུལ་པའི་གནས་མཆོག་ནས༔ དགའ་རབ་ཤྲཱི་ ༣༢༠༽སེང་པདྨ་འབྱུང༔ གནས་འདིར༴ དངོས་གྲུབ༴ རྣལ་འབྱོར༴ དག་པ་སྐུ་གསུམ༴ རང་བཞིན་རྣམ་དག་ཕོ་བྲང་ནས༔ ཡེ་ཤེས་མཚོ་རྒྱལ་བཻ་རོ་སོགས༔ གནས་འདིར༴ དངོས་གྲུབ༴ རྣལ་འབྱོར༴ དག་པ༴ པདྨ་བརྩེགས་པའི་དུར་ཁྲོད་ནས༔ དབང་ཆེན་ཧེ་རུ་ཀ་དཔལ་དང༔ ཡི་དམ་ཞི་དང་ཁྲོ་བོའི་ཚོགས༔ གནས་འདིར༴ དངོས་གྲུབ༴ རྣལ་འབྱོར༴ དག་པ༴ གསང་སྔགས་དྲོད་འཛིན་ཕོ་བྲང་ནས༔ རྡོ་རྗེ་ཕག་མོ་རྒྱལ་བའི་ཡུམ༔ མཁའ་འགྲོ་རྒྱ་མཚོའི་ཚོགས་དང་བཅས༔ གནས་འདིར༴ དངོས་གྲུབ༴ རྣལ་འབྱོར༴ དག་པ༴ དམ་ཚིག་གཉེན་པོའི་ཕོ་བྲང་ནས༔ ཆོས་སྐྱོང་ཕོ་རྒྱུད་མོ་རྒྱུད་དང༔ དམ་ཅན་གཏེར་བདག་རྒྱ་མཚོའི་ཚོགས༔ གནས་འདིར༴ དངོས་གྲུབ་རྫས༴ རྣལ་འབྱོར་སྒོ་གསུམ༴ དག་པ་སྐུ་གསུམ་མངོན་གྱུར་མཛོད༔

བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་གུ་རུ་དྷེ་ཝ་དྷཱ་ཀི་ནི་སརྦ་དྷརྨ་པཱ་ལ་ས་པཱ་རི་ཝ་ར་བཛྲ་ས་མ་ཡ་ཛ་ཛ་ཨ་བེ་ཤ་ཡ་ཕེཾ་ཕེཾ་ཧྲིང་ཧྲིང་ཛ་ཛ༔ ཞེས་བརྗོད་ཡེ་ཤེས་དབབ་པའི་ལྷ་ཚོགས་རྣམས་སྒྲུབ་རྫས་དང་དབྱེར་མེད་པར་བསྟིམ་པར་བསམ་ལ་རྩ་སྔགས་མཐར༔ ཀཱ་ཡ་སིདྡྷི་ཨོཾ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ སརྦ་སིདྡྷི་ཧྲཱིཿ ༣༢༡༽ ཅི་མང་བཟླས་མཐར་དངོས་གྲུབ་བསྐུལ་བ་ནི༔ ཧོཿ ཆོས་ཉིད་འགྱུར་མེད་མཐའ་བྲལ་ཀློང་ཡངས་ནས༔ རིག་སྟོང་བརྗོད་བྲལ་དཀྱིལ་འཁོར་ལྷ་ཚོགས་དགོངས༔ བདག་ཅག་སྐལ་ལྡན་རྣལ་འབྱོར་སྒྲུབ་པ་པོས༔ དཀྱིལ་འཁོར་གསུམ་ལྡན་ཏིང་འཛིན་དག་པ་ཡིས༔ ད་ནི་བསྙེན་སྒྲུབ་ལས་སྦྱོར་མཐའ་རུ་ཕྱིན༔ རིམ་གཉིས་ཟུང་འཇུག་སྒྲུབ་པ་ཕ་མཐར་སོན༔ དབང་དང་དངོས་གྲུབ་སྩོལ་བའི་དུས་ལ་བབས༔ མི་གནས་ཡེ་ཤེས་ཐུགས་ཀྱི་དཀྱིལ་འཁོར་ནས༔ ལུས་ལ་འགྱུར་མེད་བདེ་བའི་དངོས་གྲུབ་སྩོལ༔ ངག་ལ་ཚངས་དབྱངས་གསུང་གི༴ ཡིད་ལ་འཁྲུལ་བྲལ་ཐུགས་ཀྱི༴ ཡོན་ཏན་རེ་སྐོང་ཡིད་བཞིན༴ ཕྲིན་ལས་མཛད་པ་མཐར་ཕྱིན༴ འཇིགས་པ་བརྒྱད་སོགས་ཞི་བའི༴ ཚེ་དང་དཔལ་འབྱོར་ལོངས་སྤྱོད༴ དོན་གཉིས་མཐར་ཕྱིན་འཇའ་ལུས་མངོན་འགྲུབ་ནས༔ གདོད་མའི་གཏན་སྲིད་ཟིན་པར་མཛད་དུ་གསོལ༔ རྩ་སྔགས་མཐར༔ ཀཱ་ཡ་སིདྡྷི་ཨོཾ༔ ཝཱཀྐ་ ༣༢༢༽སིདྡྷི་ཨཱཿ ཙིཏྟ་སིདྡྷི་ཧཱུྃ༔ སརྦ་སིདྡྷི་ཧྲཱིཿ ཞེས་བརྗོད་སྒྲུབ་གཏོར་དང་རྫས་རྣམས་གནས་གསུམ་དུ་གཏུག་ཅིང་དངོས་གྲུབ་ཞུའོ༔ གཞན་ལ་རྫས་རྣམས་གསང་བར་བྱ༔ ས་མ་ཡ༔ རྒྱ་རྒྱ་རྒྱ༔ ཌཱཀྐིའི་རྒྱ༔ ཅེས་པའི་དངོས་གྲུབ་ལེན་ཆོག་ཟབ་མོ་འདི་ཡང་གསང་གྲོགས་བིམ་ལ་དང་ཆོས་བདག་སྙན་གྲགས་འཇིགས་མེད་དཀོན་མཆོག་སོགས་ཀྱི་པཉྩ་ཀ་ཤིའི་མདངས་འཛིན་དང་རིན་ཆེན་གཉིས་པའི་སྐྱེས་དང་བཅས་ཏེ་ཡང་ཡང་བསྐུལ་ངོར། འཆོལ་མོ་མདོ་མེད་ཐ་ཤལ་བ་སུ་ཁ་བཛྲ་གྱིས་མཁའ་འགྲོའི་ཞལ་ལུང་སྙན་བརྒྱུད་ཡི་གེར་ཕབ་པའོ།།