༢༣༣༽བསྐྱེད་རྫོགས་གཏུམ་མོའི་གེགས་སེལ་འོད་གསལ་སྤྱི་དོན་བསྡུས་པ་སློབ་བུ་ལ་གདམས་པ་ཞར་བྱུང་རྫུན་གྱི་རི་མོ་སྣང་བའི་སྒོ་འབྱེད་ཅེས་བྱ་བ་ཡོད་དོ། འོད་གསལ་དེ་ལ་གཞིའི་འོད་གསལ། ལམ་གྱི་འོད་གསལ། འབྲས་བུའི་འོད་གསལ་དང་གསུམ་དུ་ཡོད་པ་ལ། གཞི་དུས་ཀྱི་འོད་གསལ་ཞེས་པ་ནི། ངོ་བོའི་གདངས། རྣམ་པའི་མདངས། ཉམས་ཀྱི་མྱོང་ཞེན་དང་གསུམ། ལམ་དུས་ཀྱི་འོད་གསལ་ནི། ཐབས་བསྐྱེད་རིམ། རྫོགས་རིམ་གཏུམ་མོ། རྨི་ཁྲིད་འོད་གསལ་རྣམས་ཀྱི་སྐབས། རྗེས་ཤེས་གསལ་སྟོང་མྱོང་ཞེན་ཅན་གདངས་རྩལ་འཕྲོ་འདུ་མེད་པ་ཐོམ་ཡོ་རེ་བའི་སྟོང་པ། གསལ་སང་ངེ་བ་ལས་ཉམས་སྣང་ངེས་པ་མེད་པ་འབྱུང་བ་དང༌། ཤེས་པ་དྭངས་སྙིགས་འབྱེད་མི་ནུས་པ་སོགས་འབྱུང༌། དེ་གསུམ་གང་ལ་ཞེན་ན་བདེ་གསལ་མི་རྟོག་པའི་ཉམས་ཤས་ཆེ་བ་ཡིན་པས། འདོད་གཟུགས་ཀྱི་ལྷའི་འབྲས་བུ་ཙམ་མ་གཏོགས་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ ༢༣༤༽ཐོབ་པ་ལ་ལམ་ཅུང་ཟད་བུལ་བ་ཡིན་ནོ། དེ་དག་གི་སྐབས་སུ་རང་གི་ལུས་རྡོ་རྗེ་སྔོན་པོ་རྩེ་གསུམ་དུ་བསྒོམ་ནས་དྲན་པ་འདུས་པའི་འཁོར་ལོར་ཨ་དཀར་དམར་མཐིང་གསུམ་བརྩེགས་མར་ཡོད་པ་ལ་སེམས་བཟུང་ཞིང་ངག་ནས་ཨ་ཨ་ཨ་ཞེས་བརྗོད་མཐར་མིག་ནམ་མཁའ་ལ་གཏད་ནས་ཤེས་པ་བཟོ་བཅོས་མེད་པར་ཀ་དག་ཆོས་སྐུ་ཆེན་པོར་མཉམ་པར་བཞག་པས་མཐར་ཆོས་ཉིད་བསམ་བརྗོད་དང་བྲལ་བའི་གཤིས་ཐོག་དེ་ཀར་ཕེབས་པར་འགྱུར་རོ། རྡོ་རྗེ་ཡང་དངོས་མཚན་བདེན་གྲུབ་ཏུ་མ་ཡིན་པར་གཞི་ལས་གཞིར་བཞེངས་ཀྱི་ཚུལ་དུ་ཤེས་པ་ནི་གནད་གལ་པོ་ཆེའོ། ཡར་གྱི་རྭ་གསུམ་ངོ་བོ་རང་བཞིན་ཐུགས་རྗེ་གསུམ། མར་གྱི་རྭ་གསུམ་ཆོས་སྐུ་ལོངས་སྐུ་སྤྲུལ་སྐུ་གསུམ། ལྟོ་བ་གཅིག་ཏུ་ཟླུམ་ཞིང་འཁྱིལ་བ་ནི་གཞི་ཀ་དག་དང་ལམ་སྣང་ལྷུན་གྲུབ་གཉིས་ཟུང་དུ་འཇུག་པའི་བརྡ་དང༌། ཨ་དཀར་ཨ་དམར་ཨ་མཐིང་གསུམ་ནི་གཞི་ལམ་འབྲས་གསུམ་གྱི་མཚོན་ཙམ་ཡིན་པས་ཨ་དཀར་པོ་ཁོ་ནར་སེམས་བཟུང་ཡང་ཆོག་པར་སྣང༌།

འབྲས་བུའི་འོད་གསལ་ནི། ཇི་ལྟ་བ་མཁྱེན་པའི་ཡེ་ཤེས་ཀྱིས་གཞིའི་བཞུགས་ཚུལ་གཟིགས་པས་འཁོར་འདས་མཉམ་ཉིད་དུ་རྟོགས་པའི་གདིང་རྙེད། ཇི་ ༢༣༥༽སྙེད་པ་གཟིགས་པའི་ཡེ་ཤེས་ཀྱིས་སྐུ་དང་ཡེ་ཤེས་ལམ་དང་འབྲས་བུའི་ཆོས་སུ་གཏོགས་པ་ཐམས་ཅད་ཆོས་ཉིད་དག་པའི་ཡེ་གདངས་སུ་མངོན་དུ་གྱུར། མཁྱེན་གཟིགས་གཉིས་ལྡན་གྱི་ཡེ་ཤེས་ཀྱིས་མཉམ་ཉིད་ཆོས་སྐུའི་ཡོ་ལོང་ལ་མངའ་བརྙེས་ཤིང་སྐུ་གསུམ་ལྷུན་གྲུབ་ཆེན་པོའི་ས་ལ་སྦྱོར་ནས་འཁོར་བ་ཆོས་ཀྱི་སྐུ་རུ་གྲོལ་བར་བྱེད་དོ། འོད་གསལ་ཞེས་པའི་ངེས་ཚིག་ནི། འོད་ནི་རྣམ་པ་དངོས་ཅན་དུ་མ་གྲུབ་པར་མི་འགྱུར་རྡོ་རྗེའི་ཆོས་བདུན་དང་ལྡན་པའི་གནས་ལུགས་ཆོས་སྐུ་སྤྲོས་པ་དང་བྲལ་བ་དང༌། གསལ་ནི་མཐའ་གཉིས་ཀྱི་དྲི་མ་དང་བྲལ་ཞིང་སྣ་ཚོགས་ཆོས་ཁམས་རྒྱ་མཚོའི་ཆོ་འཕྲུལ་ཐམས་ཅད་རང་བྱུང་ལྷུན་གྲུབ་ཆེན་པོར་འགགས་པ་མེད་པར་ཡེ་ཤེས་སུ་འུབ་ཆུབ་པ་ལ་བརྗོད་པ་ཡིན་ནོ། དེ་ལྟར་ཆོས་མིན་ཆོས་ཀྱི་མན་ངག་འདི། །ཇོ་མིན་ནག་མིན་འཁྲུལ་ཞིག་སྙོམས་ལས་པས། །འཁོར་མིན་གནས་མིན་སེར་དགོན་དབེན་ཁྲོད་ནས། ཡིག་མིན་རིས་མིན་འབུ་ནག་ནུར་འགྲོས་བྲིས། །བུ་མིན་བུ་འདྲའི་ཐུགས་ཀྱི་སྲས་པོ་ལ། ཉམས་ལེན་གེགས་སེལ་གསལ་འདེབས་ཚུལ་དུ་ཕུལ། །ཡིག་མིན་ཡིག་རིས་བྱེད་མཁན་སྙིང་གི་བུ། །ཚུལ་ ༢༣༦༽ཁྲིམས་རྡོ་རྗེས་དག་ཐེར་ལེགས་མཛད་ནས། །འབུ་མིན་འབུ་རྒན་ནག་རའི་ལྟོ་བ་བཞིན། །ཤོག་དཀར་ངོས་ལ་དམར་ནག་ཕྱག་བྲིས་མཛོད། ཨ་ལ་ཀུ་རེ་ཡིན་ནོ་རིགས་ལྡན་གཉིས། །ཨ་མཚར་ཡིག་རིས་བཀོད་མཁན་མདོ་ཤོར་མ། །ཨ་དོན་མན་ངག་ཟབ་མོ་མི་སྲིད་ཀྱང༌། །ཨ་ལི་ཀ་ལིའི་སྒྱུ་འཕྲུལ་དྲྭ་བ་ལས། །ཨ་བྲའི་དུང་སོ་ལྟ་བུའི་དཀོན་པའི་ཆོས། །ཨཱརྻའི་སྒྱུ་འཕྲུལ་བདེ་བའི་རྡོ་རྗེས་བཀོད།། དགེའོ།། བཅོམ་ལྡན་རྡོ་རྗེ་ཕག་མོ་དབྱིངས་ཀྱི་ཡུམ། །ལྷན་སྐྱེས་རིག་པ་བདེ་ཆེན་གར་གྱི་དབང༌། །དབྱེར་མེད་རིག་སྐུ་མངོན་གྱུར་ཧེ་རུ་ཀ

།པདྨ་ལས་འབྲེལ་བདེ་ཆེན་འཁོར་ལོར་རོལ། །མྱུར་ལམ་གསང་ཆེན་ཨ་ནུ་ཡོ་ག་ཡི། །ལམ་གྱི་ཡོན་ཏན་ཟུར་ཙམ་བྲི་བར་བརྩོན། །དེ་ལ་འདིར་མྱུར་ལམ་འོག་སྒོ་ཁམས་གསུམ་རོལ་པའི་ལམ་གྱི་ཡོན་ཏན་ཅུང་ཟད་བརྗོད་ན། རང་ལུས་ནུས་ལྡན་དུ་བྱས་ནས་རླུང་བཅུ་ལས་སུ་རུང་བའི་རྣལ་འབྱོར་པས་གཞན་ལུས་ཕྱག་རྒྱའི་གྲོལ་ལམ་ལ་བརྟེན་ནས་ས་ལམ་གྱི་རིམ་པ་ལ་མི་ལྟོས་པར་གཅིག་ཅར་དུ་རྫོགས་ཚུལ་ནི། ཡབ་ཡུམ་ལྷར་གསལ་བའི་སྦྱོར་མཚམས་ནས་ཡེ་ཤེས་ཀྱི་རླུང་ ༢༣༧༽དལ་བུའི་དྲངས་ནས་ལྟེ་བའི་ཨ་ཤད་ལ་ཕོག་པས་མེ་ཆེར་མཆེད་ནས་དབུ་མའི་ལམ་བརྒྱུད་དེ་སྤྱི་བོའི་ཧཾ་ལ་ཕོག འོད་ཟེར་ཕྱོགས་བཅུར་འཕྲོས་པས་རྒྱལ་བ་རྣམས་ཀྱི་སྐུ་གསུང་ཐུགས་ལ་མཉེས་པའི་མཆོད་པ་ཕུལ། ཐུགས་ཀྱི་དགྱེས་པ་བསྐང༌། ཐུགས་རྗེ་བྱིན་རླབས་ཡེ་ཤེས་ཡོན་ཏན་དབང་དང་དངོས་གྲུབ་ཐམས་ཅད་འོད་ཟེར་དཀར་པོའི་རྣམ་པར་ཚུར་བསྡུས་ནས་སྤྱི་བོའི་ཧཾ་ལ་ཐིམ་པར་བསམ། ཡུམ་གྱི་གྷནྡྷེའི་རླབས་ཤུགས་ཀྱིས་ཡབ་ཀྱི་བདེ་བ་བསྐུལ་ནས་ཧཾ་ཡིག་ལ་བདུད་རྩིའི་རྒྱུན་བབས་ཏེ་སྤྱི་བོའི་རྩ་འཁོར་ཐམས་ཅད་ཁྱབ་པས། རྡོ་རྗེ་རིགས་ཀྱི་ཧེ་རུ་ཀ་རྣམས་ཀྱི་ཐུགས་བདེ་སྟོང་གི་རོས་ཚིམ་པར་དམིགས་པས་རང་གཞན་སེམས་ཅན་ཐམས་ཅད་ཀྱི་ཚོགས་རྫོགས་སྒྲིབ་པ་དག དགའ་བའི་ཡེ་ཤེས་མངོན་དུ་གྱུར་ནས་སྣང་སྟོང་གཉིས་སུ་མེད་པའི་ཡེ་ཤེས་ཆེན་པོ་མངོན་དུ་གྱུར་ཅིང་བུམ་དབང་གི་ངོ་བོ་རྫོགས། མགྲིན་པར་ཁྱབ་པས་པདྨ་རིགས་ཀྱི་ཧེ་རུ་ཀ་རྣམས་ཀྱི་ཐུགས་བདེ་སྟོང་གི་རོས་ཚིམ་ནས་རང་གཞན་རྣམས་ཀྱི་ཚོགས་རྫོགས་སྒྲིབ་པ་དག མཆོག་དགའི་ཡེ་ཤེས་གོང་འཕེལ་དུ་གྱུར་ནས་གསལ་སྟོང་བདེ་བ་ཆེན་པོའི་ཡེ་ཤེས་མངོན་དུ་གྱུར་ཅིང་གསང་དབང་གི་ངོ་བོ་རྫོགས། ༢༣༨༽ཐིག་ལེ་སྙིང་གར་བབས་པས་བུདྡྷ་རིགས་ཀྱི་ཧེ་རུ་ཀ་རྣམས་ཀྱི་ཐུགས་མཉེས་པས་ཚོགས་རྫོགས་སྒྲིབ་པ་དག ཁྱད་པར་གྱི་དགའ་བ་གོང་འཕེལ་དུ་གྱུར་ནས་བདེ་སྟོང་གི་ཡེ་ཤེས་མངོན་དུ་གྱུར་ཅིང་ཤེར་དབང་གི་ངོ་བོ་རྫོགས།

ཐིག་ལེ་ལྟེ་བར་བབས་པས་རཏྣ་རིགས་ཀྱི་ཧེ་རུ་ཀ་རྣམས་ཀྱི་ཐུགས་བདེ་སྟོང་གི་རོས་ཚིམས་པར་བསམ་པས་རང་གཞན་གྱི་ཚོགས་རྫོགས་སྒྲིབ་པ་དག ལྷན་སྐྱེས་ཀྱི་དགའ་བ་གོང་འཕེལ་དུ་གྱུར་ཅིང་རིག་སྟོང་དབྱེར་མེད་ཀྱི་ཡེ་ཤེས་མངོན་དུ་གྱུར་ནས་ཚིག་དབང་གི་ངོ་བོ་རྫོགས། ཐིག་ལེ་གསང་གནས་སུ་བབས་པས་ཀརྨ་རིགས་ཀྱི་ཧེ་རུ་ཀ་ཐམས་ཅད་ཀྱི་ཐུགས་བདེ་སྟོང་གི་བདུད་རྩིས་མཉེས་ཤིང་རང་གཞན་སེམས་ཅན་ཐམས་ཅད་ཀྱི་ཚོགས་རྫོགས་སྒྲིབ་པ་དག དགའ་བྲལ་གྱི་ཡེ་ཤེས་མངོན་དུ་གྱུར། ཡུམ་གྱི་པདྨོར་སིམ་ཚེ་དཀར་དམར་ཞལ་མཇལ་བས་བསམ་གྱིས་མི་ཁྱབ་པ་ཡེ་སྟོང་བདེ་བ་ཆེན་པོའི་ཡེ་ཤེས་ཀྱི་ཀུན་རྟོག་བརྒྱད་ཅུའི་རྟོག་པ་བཅོམ་ནས་སྐུ་གསུམ་མཉམ་རྫོགས་ཀྱི་དགོངས་པ་སྨྲ་བསམ་བརྗོད་པ་དང་བྲལ་བའི་ཆོས་ཀྱི་སྐུ་མངོན་དུ་གྱུར་ནས་མི་སློབ་པ་ཟུང་འཇུག་གི་སྐུ་ཐོབ་པའོ། ཡང་ས་ལམ་དང་སྦྱར་ན་ཡུམ་གྱི་པདྨ་ནས་ཐིག་ལེ་ནོར་བུའི་རྩེར་དྲངས་པས་དུས་སྦྱོར་དང་པོའི་རླུང་འགགས་པས་ ༢༣༩༽ས་དང་པོའི་ཡོན་ཏན་ཐོབ། གསང་གནས་སུ་ཐོན་པས་དུས་སྦྱོར་གཉིས་པའི་རླུང་འགགས་པས་ས་གཉིས་པའི་ཡོན་ཏན་ཐོབ། ལྟེ་གསང་གི་བར་ལ་ཐོན་པས་དུས་སྦྱོར་གསུམ་པའི་རླུང་འགགས་པས་ས་གསུམ་པའི་ཡོན་ཏན་ཐོབ། ལྟེ་བར་ཐོན་པས་དུས་སྦྱོར་བཞི་པའི་རླུང་འགགས་པས་ས་བཞི་པའི་ཡོན་ཏན་ཐོབ། སྙིང་ག་དང་ལྟེ་བའི་བར་ལ་ཐོན་པས་དུས་སྦྱོར་ལྔ་པའི་རླུང་འགགས་པས་ས་ལྔ་པའི་ཡོན་ཏན་ཐོབ། སྙིང་གར་ཐོན་པས་དུས་སྦྱོར་དྲུག་པའི་རླུང་འགགས་པས་དྲུག་པའི་ཡོན་ཏན་ཐོབ། མགྲིན་པ་དང་སྙིང་གའི་བར་དུ་ཐོན་པས་དུས་སྦྱོར་བདུན་པའི་རླུང་འགགས་པས་ས་བདུན་པའི་ཡོན་ཏན་ཐོབ། མགྲིན་པར་ཐོན་པས་དུས་སྦྱོར་བརྒྱད་པའི་རླུང་འགགས་པས་ས་བརྒྱད་པའི་ཡོན་ཏན་ཐོབ། མགྲིན་པ་དང་སྨིན་མཚམས་བར་དུ་ཐོན་པས་དུས་སྦྱོར་དགུ་པའི་རླུང་འགགས་པས་ས་དགུ་པའི་ཡོན་ཏན་ཐོབ། སྨིན་མཚམས་ལ་ཐོན་པས་དུས་སྦྱོར་བཅུ་པའི་རླུང་འགགས་པས་ས་བཅུ་པའི་ཡོན་ཏན་ཐོབ།

སྨིན་མཚམས་དང་གཙུག་ཏོར་གྱི་བར་ལ་ཐོན་པས་དུས་སྦྱོར་བཅུ་གཅིག་གི་རླུང་འགགས་པས་ས་བཅུ་གཅིག་གི་ཡོན་ཏན་ཐོབ། གཙུག་ཏོར་ལ་ཐོན་པས་དུས་སྦྱོར་བཅུ་གཉིས་ཀྱི་རླུང་འགགས་པས་ས་བཅུ་གཉིས་ཀྱི་ ༢༤༠༽ཡོན་ཏན་ཐོབ། དྭངས་མ་ཧཾ་ཡིག་དང་གཉིས་མེད་དུ་བཅིངས་བས་དུས་སྦྱོར་བཅུ་གསུམ་གྱི་རླུང་འགགས་པས་ས་བཅུ་གསུམ་གྱི་ཡོན་ཏན་ཐོབ་པ་ཡིན་ནོ། ནང་གི་ཡོན་ཏན་རྣམས་རང་ཆས་སུ་རྫོགས་པའི་རྟགས་ཕྱིར་ཤར་བ་ཡང་མཚན་བཟང་སོ་གཉིས། དཔེ་བྱད་བརྒྱད་ཅུ། ཡེ་ཤེས་བཅུ་དྲུག་ལ་སོགས་པ་ཐམས་ཅད་ཡེ་ནས་ཡར་ལྡན་དུ་གནས་པའི་ལམ་ཇི་བཞིན་པར་ཉམས་སུ་བླངས་ན་ཁ་སྦྱོར་ཡན་ལག་བདུན་ལྡན་གྱི་སངས་རྒྱས་མངོན་དུ་གྱུར་པ་ཡིན་ནོ། དེ་ལྟར་ལྡན་པའི་རྣལ་འབྱོར་པས་དམ་ཚིག་གི་རིམ་པ་རྣམས་མི་ཉམས་པར་བསྲུང་བ་གལ་ཆེ། སྤྱིར་སྔགས་ཀྱི་དམ་ཚིག་གྲངས་མང་ཡང་མདོར་བསྡུ་ན་འདི་ལ་ཚང་སྟེ། སྐུའི་དམ་ཚིག་ཏུ་སྣང་སྲིད་ཐ་མལ་དུ་མི་འཛིན་པར་སྣང་རྟོག་ལྷའི་ཕྱག་རྒྱར་བསྒོམ་ནས་སྐུའི་འཁོར་ལོ་དང་གཉིས་མེད་དུ་བཅིང༌། གསུང་གི་དམ་ཚིག་ཏུ་རླུང་སེམས་དབུ་མར་བཙུད་ནས་རྩ་གནས་ཡི་གེའི་སྤྲིན་དུ་བསྒོམ་ཞིང་གསུང་གི་འཁོར་ལོར་བཅིང༌། ཐུགས་ཀྱི་དམ་ཚིག་ཏུ་ཐིག་ལེ་ཡུངས་འབྲུ་ཙམ་ཡང་མི་ཉམས་ཤིང་བདེ་སྟོང་ཟག་པ་མེད་པའི་ཡེ་ཤེས་ཐུགས་ཀྱི་འཁོར་ལོར་བཅིང༌། ཡོན་ཏན་གྱི་དམ་ཚིག་ཏུ་བུད་མེད་རྣམས་ལ་སྨད་པར་མི་བྱ་ཞིང་དམ་ཚིག་གཅིག་པའི་རྡོ་རྗེའི་སྤུན་ལྟར་བརྩེ་ཞིང་མཐོང་ཐོས་མྱོང་ཚོར་ལ་སོགས་པའི་ ༢༤༡༽འདོད་ཡོན་ཐམས་ཅད་ཟག་མེད་ཀྱི་བདུད་རྩིའི་རང་བཞིན་དུ་ལོངས་སྤྱོད་ཚོགས་གཉིས་ཀྱི་འཁོར་ལོར་ཤེས་པ་དང༌། ཕྲིན་ལས་ཀྱི་དམ་ཚིག་ཏུ་དྷུ་ཏིའི་མེ་དང་བདུད་རྩིའི་སྦྱོར་བ་ལ་བརྟེན་ནས་ཁམས་གསུམ་སེམས་ཅན་ཐམས་ཅད་ཀྱི་གནས་ཡུལ་སྡིག་སྒྲིབ་བག་ཆགས་ལས་ཉོན་ཐམས་ཅད་དབུ་མ་ཆོས་ཉིད་ཀྱི་ཀློང་དུ་བསྲེགས་ནས་ཐམས་ཅད་དག་མཉམ་ཆོས་སྐུའི་དབྱིངས་སུ་ཆུབ་པར་བྱེད་པའོ།

དེ་ལྟར་མི་ལྡན་པར་ཡུལ་གྱི་ཆགས་སྲེད་ལ་ལྟོས་ནས་སྔགས་ལ་ཁ་ཁྱེར་ཏེ་སྔགས་པའི་དམ་ཚིག་ཉམས་པ་དང༌། བཙུན་པའི་ཚུལ་ཁྲིམས་རལ་བ་ནི་ཤི་མ་ཐག་ཏུ་ལས་ཀྱི་མཁའ་འགྲོས་དམ་ཚིག་གི་རྗེས་བཅད་ནས་རྡོ་རྗེའི་དམྱལ་བར་ལྟུང་བ་གདོན་མི་ཟ་བ་ཡིན་པས། མཚན་ལྡན་གྱི་བླ་མ་ལ་བརྟེན་ནས་བླ་མའི་སྐུ་གསུང་ཐུགས་ཀྱི་དམ་ཚིག་ཚུལ་བཞིན་དུ་བསྲུངས་ཏེ་ལམ་མ་ནོར་བར་རིམ་པ་བཞིན་དུ་བརྟག་དཔྱད་གོམས་འདྲིས་ཀྱི་སྒོ་ནས་ཉམས་སུ་བླང་བར་བྱའོ།། ས་མ་ཡ། རྒྱ་རྒྱ་རྒྱ། ། དེ་ལྟར་མྱུར་ལམ་གསང་ཆེན་དགོངས་པའི་བཅུད། །སྣོད་ངན་བདག་གི་ཡུལ་དུ་མ་གྱུར་ཀྱང༌། །གཏེར་ཆེན་ཆོས་ཀྱི་རྒྱལ་པོའི་བཀའ་དྲིན་ལས། ཁྱི་ཡི་ཁ་ནས་སེང་དཀར་འོ་མ་ཐོན། །ལས་ཅན་བུ་ཡིས་ཚུལ་བཞིན་ཉམས་བླངས་ན། ༢༤༢༽།ས་དང་ལམ་བགྲོད་རིམ་པར་མི་ལྟོས་པར། །ཟུང་འཇུག་རྡོ་རྗེ་འཆང་གི་ས་ཐོབ་ངེས། །ཞེས་པ་འདི་སྔགས་ཀྱི་རྣལ་འབྱོར་པ་ཆོས་སྤྲུལ་བྷ་དྲའི་མཚན་ཅན་གྱིས་ནན་ཏན་ཆེན་པོས་ཡང་ཡང་ལན་གྲངས་དུ་མར་བཀས་བསྐུལ་ངོར། ལས་འབྲེལ་པའི་སློབ་འབངས་ཀུན་གྱི་ཐ་ཤལ་མདོ་མེད་འཆོལ་མོ་སྙིགས་དུས་གཏེར་མིང་འཛིན་པ་བདེ་ཆེན་བདེ་བའི་རྡོ་རྗེའམ་ཀུན་བཟང་བདེ་སྐྱོང་དབང་མོས་བྲིས་པའོ།། དགེའོ།།