༣༡༣༽ཆོས་ཉིད་མཁའ་འགྲོའི་གསང་མཛོད་ལས༔ དབང་ཆེན་པདྨ་ཧེ་རུ་ཀའི་དོན་བསྐང་ཡིད་བཞིན་སྤྲིན་ཕུང་བཞུགས༔ ན་མོ་པདྨ་ཀཱ་ར་ཡེ༔ 

དབང་ཆེན་ཡབ་ཡུམ་སྒྲུབ་པ་མཆོག༔ ཉམས་སུ་ལེན་པའི་སྐལ་ལྡན་གྱིས༔ ཚོགས་མཆོད་ཟབ་མོར་བརྩོན་པའི་ཐབས༔ དོན་བཟང་ཡིད་བཞིན་སྤྲིན་ཕུང་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ འབྱོར་ཚོགས་ཕྱི་ནང་གསང་མཆོད་རྣམས༔ ཏིང་ངེ་འཛིན་གྱིས་སྦྱངས་སྤེལ་བསྒྱུར༔ ཐོད་རྔའི་སྒྲ་དང་དབྱངས་སྙན་བཅས༔ དང་པོ་བྱིན་གྱིས་བརླབ་པ་ནི༔ ཨོཾ་ཨཱཿཧཱུྃ༔ སྟོང་གསུམ་བྷནྡྷ་ཡངས་པའི་ནང༔ གང་སྣང་ཡེ་ཤེས་མཆོད་པའི་སྤྲིན༔ རིགས་ལྔ་ཡབ་ཡུམ་བྱིན་རླབས་རྫས༔ ཡེ་ཤེས་ལྔ་ཡི་འོད་ཟེར་འཕྲོ༔ ཆོས་ཀུན་མཆོད་པའི་སྤྲིན་ཆེན་པོ༔ རབ་འབྱམས་ཞིང་ཀུན་ཡོངས་ཁྱབ་གྱུར༔ ནམ་མཁའ་མཛོད་ཀྱི་སྔགས་ལན་བདུན་གྱིས་བརླབས༔ དེ་ནས་བསྐང་བ་དངོས་ནི༔ ཧཱུྃ་ཧྲཱིཿ མི་འགྱུར་བདེ་བ་ཆེན་པོའི་ཞིང་ཁམས་ནས༔ རྒྱལ་བ་དགོངས་བརྒྱུད་བླ་མའི་ཐུགས་དམ་བསྐང༔ རང་གསལ་འཛིན་མེད་དག་པའི་ཞིང་ཁམས་ནས༔ རིག་འཛིན་བརྡ་བརྒྱུད་བླ་མའི༴ ཀུན་ཁྱབ་ཐུགས་རྗེས་འགྲོ་འདུལ་ཞིང་ཁམས་ནས༔ གང་ཟག་སྙན་བརྒྱུད༴ སྙིང་དབུས་མི་འགྱུར་ཐིག་ལེའི་ ༣༡༤༽ གཞལ་ཡས་ནས༔ རིགས་འདུས་ལས་འབྲེལ་རྩལ་གྱི༴ སྤྱི་གཙུག་ཉི་ཟླ་པདྨའི་གདན་སྟེང་ནས༔ རྩ་བརྒྱུད་རིག་འཛིན་བླ་མའི༴ དཀྱིལ་འཁོར་ཡོངས་ལ་དབང་སྒྱུར་དྲག་པོའི་སྐུ༔ པདྨ་ཧེ་རུ་ཀ་ཡི༴ སྟོང་ཉིད་མཉམ་སྦྱོར་ཤེས་རབ་ཕ་རོལ་ཕྱིན༔ སྦྱོར་ཡུམ་རྡོ་རྗེ་ཕག་མོའི༴ ཡེ་ཤེས་ལྔ་ཡི་རང་གཟུགས་ཕྱག་རྒྱའི་གར༔ རིགས་ལྔའི་ཧྱ་གྲཱི་ཝའི༴ ཕྱོགས་བཅུའི་བདུད་འདུལ་ཁྲོ་བོ་ཁྲ་ཐབས་འགྱེད༔ ཁྲོ་བཅུ་ཟ་གསོད་འཁོར་བཅས༴ ཚད་མེད་རྣམ་བཞིས་འགྲོ་བ་གནས་ནས་འདྲེན༔ སྒོ་སྐྱོང་ཡབ་ཡུམ་ལྷ་ཚོགས༴ ཟབ་གཏེར་གཉེར་འཛིན་བཀའ་བཞིན་ཕྲིན་ལས་བསྒྲུབཿ དམ་ཅན་གཏེར་བདག་རྣམས་ཀྱི༴ ཐུགས་དམ་བསྐང་བའི་དམ་རྫས་ནི༔ མེ་ཏོག་བདུག་སྤོས་མར་མེ་དྲི༔ ཞལ་ཟས་རོལ་མོ་ལ་སོགས་པའི༔ ཕྱི་ཡི་མཆོད་པས་ཐུགས་དམ་བསྐང༔ གཟུགས་མཛེས་སྒྲ་སྙན་དྲི་ཞིམ་དང༔ རོ་མངར་སྲབ་འཇམ་རེག་བྱའི་རིགས༔

ནང་མཆོད་རྣམས་ཀྱིས༴ རྩ་བརྒྱད་སྟོང་སྦྱར་བདུད་རྩི་དང༔ སྣོད་བཅུད་དབྱིངས་བསྡུས་གཏོར་ཆེན་པོ༔ འཁོར་བ་ཡོངས་བསྒྲལ་རཀྟ་དམར༔ གསང་བའི་མཆོད་པས༴ དམར་ཆེན་ཁྲག་གིས་ཨརྒྷཾ་ཤ་ར་ར༔ དབང་པོ་རྣམ་ལྔའི་མེ་ཏོག་ཧྲུགས་སེ་ཧྲུག༔ ཤ་ ༣༡༥༽ཆེན་གསུར་གྱི་དུད་པ་སྤྲིན་ལྟར་འཁྲིགས༔ ཞུན་ཆེན་མར་མེ་མཁྲིས་པའི་དྲི་ཆབ་དང༔ ཤ་རུས་ཞལ་ཟས་ཐོད་རྔ་མི་རྐང་གླིང༔ རོལ་མོ་སྣ་ཚོགས་མཐུན་རྫས་སྤྱན་གཟིགས་སོགསཿ དྲག་པོའི་ཐུགས་མཐུན་རྫས་ཀྱིས་ཐུགས་དམ་བསྐང༔ ཐུགས་དམ་བསྐངས་ལ་མཆོག་ཐུན་དངོས་གྲུབ་སྩོལ༔ ཧོཿ དཀྱིལ་འཁོར་ལྷ་ཚོགས་གསན་ཅིང་དགོངས་སུ་གསོལ༔ བདག་ཅག་མ་རིག་བག་མེད་དབང་གྱུར་པས༔ རྡོ་རྗེ་སློབ་དཔོན་དྲུག་དང་མཆེད་བཞི་སྐུ༔ སྔགས་གསུམ་ཕྱག་རྒྱ་བཞི་དང་སྐུ་གསུང་ཐུགས༔ རྩ་བ་ཡན་ལག་དམ་ཚིག་ཉམས་ཆགས་ཀུན༔ བསྐང་ངོ་བཤགས་སོ་ཚངས་པར་མཛད་དུ་གསོལ༔ ཁྱད་པར་མེད་གཅིག་ཕྱལ་པ་ལྷུན་གྲུབ་ཀྱི༔ དགོངས་དོན་མ་རྟོགས་ལོག་འཁྲུལ་གང་མཆིས་པཿ རྩ་གསུམ་རྒྱལ་བའི་དཀྱིལ་འཁོར་ལྷ་ལ་བཤགས༔ མི་སྒྲིབ་ཚངས་པ་མཆོག་གི་དངོས་གྲུབ་སྩོལ༔ ཅེས་དང་ཡི་གེ་བརྒྱ་པ་བརྗོད༔ དེ་ཡིས་ཉམས་ཆག་སོར་ཆུད་ནས༔ རིམ་གཉིས་འབྲས་བུ་མངོན་གྱུར་ཏེ༔ ཚེ་འདིར་ཡང་དག་ལམ་མཆོག་བརྙེསཿ ཐེ་ཚོམ་མེད་དོ་ས་མ་ཡ༔ བཀའ་སྲུང་དྲེགས་པ་རྣམ་གསུམ་གྱིས༔ ཐུབ་པར་སྲུངས་ཞིག་བརྡ་ཐིམ་རྒྱ༔ ༔ ཅེས་པ་འདི་ཡང་མཁན་པོ ༣༡༦༽ ནོར་བུ་དབང་རྒྱལ་དང་ཤཱི་ལ་བཛྲ་གཉིས་ཀྱིས་དུས་རིང་མོ་ནས་ཡང་ཡང་བསྐུལ་ངོར་བདེ་བའི་རྡོ་རྗེས་ཉམས་ཆོས་ཡིག་རིས་སུ་བྲིས་པའོ།། མངྒ་ལམ།།