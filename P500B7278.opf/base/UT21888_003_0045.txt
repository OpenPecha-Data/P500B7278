༤༥༧༽ཡེ་ཤེས་མཁའ་འགྲོའི་སྒྲུབ་ཐབས་དབང་གི་རྒྱུད་སྨིན་བཞུགས༔ ན་མོ་ཛྙཱ་ན་ཌཱ་ཀི་ཡེ༔ རང་རིག་སྐུ་གསུམ་མཁའ་འགྲོར་འདུད༔ བདག་ཉིད་ཡེ་ཤེས་ཌཱ་ཀི་མས༔ རང་གི་སྒྲུབ་པ་རང་གིས་བརྩམས༔ མོས་ལྡན་བུ་ཡི་དོན་དུ་བསྟན༔ ཉམས་སུ་ལོངས་དང་རྟགས་མཚན་གསལ༔ སྐྱབས་སེམས་ནིཿ ན་མོཿ བདེ་གཤེགས་ཀུན་འདུས་ཡེ་ཤེས་མཁའ་འགྲོའི་སྐུ༔ བྱང་ཆུབ་སྙིང་པོའི་བར་དུ་སྐྱབས་སུ་མཆི༔ འགྲོ་དྲུག་འཁོར་བར་འཁྱམས་པའི་སེམས་ཅན་ཀུན༔ རང་བྱུང་ཡེ་ཤེས་རྟོགས་པར་སེམས་བསྐྱེད་དོ༔ ལན་གསུམ་གྱིས་རང་རྒྱུད་སྦྱངས༔ ཨཱཿ བདག་ཉིད་ཐ་མལ་གནས་པའི་མདུན་གྱི་མཁར༔ པདྨ་འདབ་སྟོང་ཉི་ཟླ་བམ་རོའི་སྟེང༔ མཁའ་འགྲོའི་གཙོ་མོ་རྡོ་རྗེ་རྣལ་འབྱོར་མ༔ དམར་གསལ་པདྨ་རཱ་གའི་མདོག་ལྟ་བུ༔ ཞལ་གཅིག་སྤྱན་གསུམ་སྐུ་གསུམ་དབྱིངས་སུ་གཟིགས༔ ཕྱག་གཉིས་གཡས་པས་གྲི་གུག་ནམ་མཁར་འཕྱར༔ མ་རིག་གཉིས་འཛིན་རུ་ཏྲ་དབྱིངས་སུ་བསྒྲལ༔ གཡོན་པས་ཐོད་ཁྲག་ཐུགས་ཀའི་སྟོད་དུ་འཛིན༔ མ་ཚོགས་ཌཱ་ཀི་རྣམས་ཀྱི་ཐུགས་རྒྱུད་བསྐུལ༔ ཡེ་ཤེས་ལྔ་ལྡན་དར་དཔྱངས་རུས་རྒྱན་གསོལ༔ ཞབས་གཉིས་གཡས་བསྐུམ་སྲིད་པ་དབྱིངས་སུ་ལྡོག༔ ༤༥༨༽གཡོན་བརྐྱང་ལོག་རྟོག་གཅོད་ཕྱིར་བཾ་རོ་བརྫིས༔ ཡེ་ཤེས་འོད་ལྔ་འཁྱིལ་བའི་ཀློང་ན་བཞུགས༔ དེ་ཡི་དབུ་སྟེང་རིགས་ཀྱི་བདག་པོ་ནི༔ རྣལ་འབྱོར་ཧེ་རུ་ཀ་པ་ནམ་མཁའི་མདོག༔ ཞལ་གཅིག་སྤྱན་གཉིས་འབྲུ་ཚུགས་དབྱིངས་སུ་གཟིགས༔ ཕྱག་གཉིས་ཐབས་ཤེས་རྡོར་དྲིལ་བསྣོལ་སྟབས་འཛིན༔ དར་དཔྱངས་རིན་ཆེན་རུས་པའི་རྒྱན་གྱིས་སྤྲས༔ ཞབས་གཉིས་རྡོ་རྗེ་སྐྱིལ་ཀྲུང་པད་ཟླར་བཞུགས༔ སངས་རྒྱས་ཀུན་འདུས་ངོ་བོ་བླ་མར་གསལ༔ སྒོ་གསུམ་རྩེ་གཅིག་གུས་པས་ཕྱག་འཚལ་ལོ༔ སྣང་སྲིད་རྣམ་དག་ལོངས་སྤྱོད་མཆོད་པ་འབུལ༔ སྒོ་གསུམ་མི་དགེའི་སྒྲིབ་པ་མཐོལ་ཞིང་བཤགས༔ རྣམ་དག་དགེ་བ་བསྒྲུབས་ལ་རྗེས་ཡི་རངས༔ བླ་མེད་ཡང་དག་ཆོས་འཁོར་བསྐོར་བར་བསྐུལ༔ རྒྱལ་ཀུན་མྱ་ངན་མི་འདའ་བཞུགས་གསོལ་འདེབས༔

དགེ་ཚོགས་མཁའ་སྤྱོད་ཞིང་དུ་བགྲོད་ཕྱིར་བསྔོ༔ ལྷ་རྣམས་གནས་གསུམ་འབྲུ་གསུམ་གསལ་བ་ལས༔ འོད་འཕྲོས་རང་གི་གནས་གསུམ་ཐིམ་པ་ཡིས༔ སྒོ་གསུམ་སྒྲིབ་དག་ལུས་སྣང་ལྷ་སྐུར་སྨིན༔ བླ་མེད་ཕྱག་རྒྱ་ཆེན་པོ་མཆོག་ཐོབ་གྱུར༔ ཨོཾ་ཨཱཿཧཱུྃ༔ ཅི་མང་ཡིད་བཟླས་བྱ༔ ཡེ་ཤེས་རླུང་གིས་ངལ་བསོ་རིག་པ་སྐྱོངས༔ དད་མོས་དྲག་པོས་ ༤༥༩༽ གསོལ་བ་འདེབས་པ་ནི༔ ཀྱེ་མ༔ དུས་གསུམ་རྒྱལ་བའི་ཡུམ་གྱུར་ཡེ་ཤེས་མ༔ མཚན་དཔེ་རབ་མཛེས་ཡོན་ཏན་མ་ལུས་རྫོགས༔ སྐྱེ་མེད་ཆོས་སྐུའི་མཁའ་ལ་འགྱུར་བ་མེད༔ སྣང་རྩལ་འགྲོ་དྲུག་ཡོངས་ཀྱི་མགོན་གཅིག་པུ༔ བདག་ཅག་རྩེ་གཅིག་དད་པས་གསོལ་བ་འདེབས༔ ཐུགས་རྗེ་ཡེ་ཤེས་ཆེན་པོའི་བྱིན་རླབས་ཀྱིས༔ སྒྲིབ་བཞི་བག་ཆགས་དྲི་མ་དག་པ་དང༔ བུམ་གསང་ཤེས་རབ་ཚིག་གི་དབང་རྣམས་ཐོབ༔ སྐུ་བཞི་མངོན་གྱུར་ཀུན་བཟང་གདོད་མའི་གཞིར༔ མཉམ་སྦྱོར་རིག་དབྱིངས་གཞོན་ནུ་བུམ་སྐུ་རུ༔ གྲོལ་ནས་ཕྱག་རྒྱ་ཆེན་པོའི་དངོས་གྲུབ་སྩོལ༔ ཨོཾ་ཛྙཱ་ན་ཌཱ་ཀི་ནི་སུ་ཁ་བཛྲ་སརྦ་སིདྡྷི་ཕ་ལ་ཧཱུྃ༔ ཅི་མང་བཟླས་མཐར༔ ཨཱཿ ཡེ་ཤེས་མཁའ་འགྲོའི་གནས་ལྔའི་འཁོར་ལོ་ལས༔ འོད་ཟེར་ཁ་དོག་སྣ་ལྔ་རང་ལ་ཐིམ༔ རང་གི་དུག་ལྔའི་རྟོག་པ་ཀུན་དག་ནས༔ ཡེ་ཤེས་ལྔར་གྲོལ་སྐུ་ལྔ་མངོན་དུ་གྱུར༔ རྣམ་པར་མི་རྟོག་ཡེ་ཤེས་ཀློང་གྲོལ་ཤོག༔ ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ་ཨཱཿ སྤྱི་བོའི་བླ་མ་མཁའ་འགྲོ་འོད་ཞུ་ནས༔ རང་གི་སྙིང་དབུས་པདྨའི་ཟེའུ་འབྲུར་བཞུགས༔ སྒོ་གསུམ་ལྷར་སྨིན་མ་བཅོས་བདེ་བ་ཆེ༔ གཉུག་ ༤༦༠༽མའི་རང་གདངས་མངོན་གྱུར་ཨེ་མ་ཧོ༔ ཅེས་རང་བྱུང་རིག་པའི་ངང་དུ་སྐྱོངས༔ དོན་གྱི་ཕག་མོའི་རང་ཞལ་མཇལ༔ ས་མ་ཡ༔ རྒྱ་རྒྱ་རྒྱ༔ གུ་ཧྱ༔ ཅེས་པ་འདི་ཡང་དད་ལྡན་པདྨ་ལྷུན་གྲུབ་ཀྱིས་ཡང་ཡང་བསྐུལ་ངོར་བདེ་བའི་རྡོ་རྗེའི་བརྫུན་རིས་སོ།། དགེའོ།།