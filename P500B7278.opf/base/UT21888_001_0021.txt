༢༤༩༽ ༔ ཆོས་ཉིད་མཁའ་འགྲོའི་གསང་མཛོད་ལས༔ ཆོ་ག་ཀུན་གྱི་ཆ་ལག་ལས་རིམ་བདུན་པ་བཞུགས༔ ༢༥༠༽ 

ན་མོ་པདྨ་ཀཱ་ར་ཡེ༔ རྣལ་འབྱོར་དམ་ཚིག་ལྡན་པ་ཡིས༔ རིམ་གཉིས་ལམ་མཆོག་ལ་འཇུག་ནས༔ སྙིང་པོའི་དོན་མཆོག་ཐོབ་པའི་ཕྱིར༔ ཆོ་ག་ཟབ་མོ་ཉམས་བླང་བའི༔ ཐབས་མཆོག་རྗེས་ཀྱི་ལས་རིམ་བསྟན༔ ས་མ་ཡ༔ དང་པོ་བསྐུལ་པ་བྱ་བ་ནི༔ ཧཱུྃ་ཧྲཱིཿ རྩ་གསུམ་རྒྱལ་བ་རྒྱ་མཚོའི་ལྷ་ཚོགས་རྣམས༔ མ་གཡེལ་མ་གཡེལ་ཐུགས་དམ་གནད་ནས་བསྐུལ༔ ཆོས་ཀྱི་དབྱིངས་ནས་གཟུགས་ཀྱི་སྐུར་བཞེངས་ལ༔ ལོག་འདྲེན་འབྱུང་པོ་བདུད་བགེགས་རྡུལ་དུ་རློག༔ ཐུགས་དམ་དུས་ལ་བབ་བོ་ས་མ་ཡ༔ གཉིས་པ་ཆད་མདོ་ནི༔ ཧཱུྃ་ཧྲཱིཿ དུས་གསུམ་དུས་མེད་ཀ་དག་དུས་ཀྱི་ཚེ༔ རང་སྣང་སྐུ་གསུམ་སྟོན་པའི་སྤྱན་སྔ་རུ༔ སངས་རྒྱས་བསྟན་པ་བསྲུང་བར་ཁས་བླངས་ཤིང༔ ལས་བཞིའི་ཕྲིན་ལས་སྒྲུབ་པའི་ཕོ་ཉ་བ༔ འཇིག་འདས་དམ་ཅན་རྒྱ་མཚོའི་ཚོགས་བཅས་ཀུན༔ ཆད་མདོ་དམར་གྱི་གཏོར་མ་འདི་བཞེས་ལ༔ རབ་འབྱམས་ཕྲིན་ལས་མ་ལུས་ཡོངས་འགྲུབ་མཛོད༔ གསུམ་པ་བསྟན་མ་ནི༔ ཧཱུྃ་བྷྱོ༔ རིག་འཛིན་ཆེན་པོ་པདྨ་ཐོད་ཕྲེང་གི༔ བཀའ་དང་དམ་ཚིག་ལ་གནས་བོད་སྐྱོང་སྡེ༔ བསྟན་མ་ཡ་མ་སྐྱོང་མའི་ཚོགས་རྣམས་ཀུན༔ དཔལ་ ༢༥༡༽ གྱི་བཤལ་ཆུའི་གཏོར་མ་འདི་བཞེས་ལ༔ མཐའ་མི་ཀླ་ཀློའི་བསྟན་པ་བསྣུབ་པ་དང༔ ཟབ་ཆོས་བསྟན་པ་དར་རྒྱས་བསྟན་འཛིན་སྡེའི༔ ཚེ་བསྲིངས་དུས་མིན་བར་ཆད་ཀུན་སོལ་ལ༔ བོད་ཁམས་བདེ་ལ་འགོད་པའི་ཕྲིན་ལས་མཛོད༔ མ་མ་ཧྲིཾ་ཧྲིཾ་ཨི་དཾ་བ་ལིཾ་ཏ་ཁཱ་ཧི༔ བཞི་པ་བྲོ་མནན་ནི༔ ཧཱུྃ་ཧྲཱིཿ དཔལ་ཆེན་འཁོར་བཅས་རྔམས་པའི་བྲོ༔ གཉིས་སྣང་དམ་སྲིའི་སྟེང་དུ་བརྡུང༔ ཡེ་ཤེས་རོལ་པའི་རྒྱས་བཏབ་བོ༔ ནམ་ཡང་ལྡང་བར་མ་གྱུར་ཅིག༔ ཨོཾ་ལཾ༔ ཨཱཿལཾ༔ ཧཱུྃ་ལཾ༔ སྭཱ་ལཾ༔ ཧཱ་ལཾ༔ སྟྭྃ་བྷ་ཡ་ནན༔ མཆོད་བསྟོད་བྱ་ཞིང༔ ལྔ་པ་བཤགས་པ་ནི༔ ཧོཿ དཀྱིལ་འཁོར་ལྷ་ཚོགས་གསན་ཅིང་དགོངས༔ བདག་ཅག་མ་རིག་སྒྲིབ་དབང་གིས༔ སོ་ཐར་བྱང་སེམས་གསང་སྔགས་ཀྱི༔ སྡོམ་དང་བསླབ་པ་དམ་ཉམས་ཀུན༔ མི་འཆབ་མི་སྦེད་འགྱོད་པས་བཤགས༔ ཚངས་པ་མཆོག་གི་དངོས་གྲུབ་སྩོལ༔

ཨོཾ་བཛྲ་སཏྭ་ས་མ་ཡ༴ སོགས༔ ཨཱཿ ལན་གསུམ་བརྗོད་ནས༔ དྲུག་པ་བསྡུ་ལྡང་ནི༔ ཧཱུྃཿ ཐབས་ཀྱིས་བསྐྱེད་པའི་དཀྱིལ་འཁོར་ལྷ༔ ཡེ་ཤེས་དབྱིངས་སུ་བཛྲ་མུ༔ རྗེས་ཐོབ་སྒྱུ་མའི་ལྷ་སྐུ་ནི༔ རྒྱན་དང་ ༢༥༢༽ཆ་ལུགས་རྫོགས་པར་བསྒོམ༔ རྩ་སྔགས་མཐར༔ བཛྲ་རཀྵ་རཀྵ་བྷྲཱུྃ༔ བདུན་པ་བསྔོ་སྨོན་ནི༔ ཧྲཱིཿ བསྐྱེད་རྫོགས་རིམ་གཉིས་དགེ་ཚོགས་ཀུན༔ མ་གྱུར་འགྲོ་བ་ཡོངས་ལ་བསྔོ༔ ཀུན་ཀྱང་རང་རིག་མངོན་གྱུར་ནས༔ གཞོན་ནུ་བུམ་སྐུར་སངས་རྒྱས་ཤོག༔ ལན་གསུམ་བརྗོད་ཅིང་བཀྲ་ཤིས་སོགས་ཀྱིས་མཐའ་བརྒྱན་པར་བྱའོ༔ ས་མ་ཡ༔ དེ་ལྟར་རིམ་གཉིས་ལམ་བརྩོན་པའི༔ རྣལ་འབྱོར་རྣམས་ཀྱི་ཆ་རྐྱེན་དུ༔ རྗེས་ཆོག་ཟབ་མོའི་ལམ་རིམ་འདི༔ ཞི་བ་འཚོ་ཡི་དཔལ་དུ་སྦྱིན༔ ད་དུང་མ་སྤེལ་དགོངས་རྒྱས་ཐོབ༔ མ་འོངས་འདིར་འཕྲད་སྐྱེས་བུ་ནི༔ ཐུགས་ཀྱི་མིང་འཛིན་ཁྱིམ་པའི་ཚུལ༔ བཀའ་སྲུང་དྲེགས་པ་རྣམ་གསུམ་གྱིས༔ ཐུབ་པར་སྲུངས་ཤིག་ས་མ་ཡ༔ རྒྱ་རྒྱ་རྒྱཿ བརྡ་ཐིམ༔ ༔ ཞེས་པ་འདི་ཡང་རང་གི་ཉེ་གནས་ཡི་གེའི་འདུ་བྱེད་ཤཱཀྱའི་དགེ་བཙུན་དམ་ལྡན་ཚུལ་ཁྲིམས་རྡོ་རྗེ་དང་རིགས་ཀྱི་མྱུ་གུ་ཆོས་དབྱིངས་སྒྲོན་མ་སོགས་ཀྱི་གཞེད་ངོར། དུས་ཀུན་ཞལ་བརྫུན་མཁན་སུ་བ་བཛྲ་གྱིས་འཁྲུལ་སྣང་ལས་དག་པར་ཕབ་པ་དགེའོ།།