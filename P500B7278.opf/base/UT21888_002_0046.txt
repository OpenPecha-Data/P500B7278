༈ ༤༧༩༽ཨེ་མ་སྐལ་ལྡན་རིག་པ་འཛིན། །མཚོན་བྱེད་དཔེ་ཡི་དབང་བཞི་བསྐུར་ཐབས་དབེན། །མཚོན་བྱ་དོན་གྱི་གསང་དབང་བསྐུར་བའི་ཐབས། །སྤྲོས་མེད་དོན་དབང་བསྐུར་ཐོབ་བྲལ་བའི་དབང༌། །རིགས་ལྡན་སྐྱེས་བུ་ཁྱོད་ལ་བདག་གིས་བསྟན། ཨེ་ཝྃ། བདག་ལུས་ཡེ་ནས་རྣམ་དག་ལྷ་ཡི་སྐུ། །རྣམ་ཀུན་མཆོག་ལྡན་རྡོ་རྗེ་ཕག་མོར་བཞེངས། །ཟུང་འཇུག་རེག་པ་འཕྲད་པ་སྐུ་ཡི་དབང༌། །འགྱུར་མེད་སྐུ་ཡི་དབང་རྣམས་རྫོགས་ཐོབ་ནས། །བསྐྱེད་རིམ་རྣམ་དག་རྣམ་སྨིན་རིག་འཛིན་ཐོབ། །རང་བྱུང་བདེ་བ་ཆེན་པོའི་རླབས་ཤུགས་ཀྱིས། །བྱང་ཆུབ་སེམས་སྤྲིན་བདུད་རྩི་གསུང་གི་དབང༌། །འགགས་མེད་གསུང་གི་དབང་རྣམས་རྫོགས་ཐོབ་ནས། །བཟླས་པ་མཐར་ཕྱིན་ཚེ་དབང་རིག་པ་འཛིན། །ཡེ་ཤེས་རྩ་མཆོག་གྷན་དྷེའི་ཆོ་འཕྲུལ་གྱིས། །དཔའ་བོས་བདེ་ཆེན་མཐོང་བ་ཤེས་རབ་དབང༌། །འགྱུར་མེད་ཐུགས་ཀྱི་དབང་རྣམས་རྫོགས་ཐོབ་ནས། །བདེ་སྟོང་མངོན་གྱུར་ཕྱག་རྒྱའི་རིག་འཛིན་བརྙེས། །དགའ་བཞིས་ཉེར་དྲངས་སྟོང་བཞིའི་ཡེ་ཤེས་མཐོང༌། །ཡེ་ཤེས་རྣམ་ཐར་གསུམ་ལྡན་ཚིག་གི་དབང༌། །སྤྲོས་ ༤༨༠༽བྲལ་འགྱུར་མེད་ཆེན་པོའི་དབང་རྫོགས་ཐོབ། །སྐུ་བཞི་མངོན་གྱུར་ལྷུན་གྲུབ་རིག་འཛིན་བརྙེས། །དེ་ལྟར་བསྐུར་ཐོབ་བྲལ་བ་དོན་གྱི་དབང༌། །ཀུན་བཟང་བདེ་སྐྱོང་དབང་མོ་ང་ཡིས་བསྐུར། །དེ་དོན་གོ་བར་མཛོད་ཅིག་རིགས་ཀྱི་བུ། སྒྱུ་མའི་བུ་མོ་ཞལ་རྫུན་མཁན། །སྒྱུ་མའི་སྣང་བ་འཁྲུལ་པའི་སྐབས། །སྒྱུ་མ་ལྟ་བུའི་ཏིང་འཛིན་ལས། །སྒྱུ་འཕྲུལ་དྲྭ་བའི་དབང་བཞི་བསྐུར། །ཐབས་གྲོགས་ཐུགས་བཞེད་སྐོང་ཕྱིར་དུ། །ཤེས་རབ་བདེ་སྐྱོང་དབང་མོས་ཕུལ། །སྣོད་མིན་བུ་ལ་གསང་རྒྱ་མཛོད། དགེའོ།། ༈ ཀ་དག་རིག་པ་ཟང་ཐལ། །བཅོས་བསྒྱུར་འཛིན་པས་མ་བཅིངས། །གསལ་སྟོང་འཛིན་མེད་ངང་དུ། །རིག་པ་རང་བྱུང་ཡེ་ཤེས། །བློ་འདས་ཡེ་གྲོལ་དགོངས་པ། །མ་བཅོས་གཉུག་མར་སྐྱོང་མཛོད། །ཆོས་སྐུའི་གཏན་སྲིད་ཟིན་ཡོང༌།

སུ་ཁ་བཛྲ་གྱིས་བྲིས་པའོ།། ༈ རྣལ་འབྱོར་ཉམས་ཀྱིས་བསླངས་པའི་མཚར་གླུ་བཞུགས་སོ། རང་ལོ་ཉེར་དགུ་པར་རྡོ་ཡུལ་ཉི་མ་ལུང་གི་དབེན་གནས་སུ་བླ་མའི་དྲུང་དུ་གནས་སྐབས་གཟུགས་མེད་ལྷ་འདྲེའི་ཆོ་འཕྲུལ་རྩལ་སྣང་ལ་ཤར་ནས་རྣམ་འགྱུར་ཅི་རིགས་པ་བསྟན་ཚེ། ༤༨༡༽བདག་གིས་ཁྱེད་རྣམས་ཀྱིས་བླ་མ་ལྷ་ལ་མོས་གུས་གྱིས་ལམ་སྟོན་བདག་གིས་བྱེད་སྨྲས་པས། ཁྱོད་རྣལ་འབྱོར་མ་ཡིན་ན་འདིར་འདུག་པས་ཅི་བྱེད། དབེན་པའི་གནས་སུ་འགྲོ་བ་བཟང་ཟེར། ང་དབེན་རི་ལ་ཡོད་སྨྲས་པས། ན་རེ། ཁྱོད་དབེན་པ་ཅི་ལྟ་བུ་ཞིག་ལ་ཡོད། མོས་གུས་སྐྱེས་ན་བྱིན་རླབས་ཀྱི་སྣ་ཁ་ཇི་འདྲ་ཡོད། བདག་ཅག་རྣམས་ལ་གསུང་དུ་གསོལ་ཟེར་བ་སྣང་ཚེ། སྣང་བ་མཐའ་བྲལ་གྱི་དབེན་རི་ལ། །འཁོར་འདས་རྒྱན་ཤར་གྱི་རྣལ་འབྱོར་བཞུགས། །རེ་དོགས་འཛིན་བྲལ་གྱི་གནས་ལུགས་བསྐྱངས། །འོད་གསལ་གཉུག་མ་ཡི་རང་ཞལ་མཇལ། །སྣང་བ་རང་གྲོལ་གྱི་གདམས་པ་ཡོད། །འཛིན་མེད་རང་གསལ་གྱི་དབེན་རི་ལ། །ཞེན་བྲལ་འོད་གསལ་གྱི་རྣལ་འབྱོར་བཞུགས། །མ་བཅོས་རང་བྱུང་གི་གནས་ལུགས་བསྐྱངས། །གཏད་མེད་རྒྱ་ཡན་གྱི་རང་ཞལ་མཇལ། །ཉོན་མོངས་རང་གྲོལ་གྱི་གདམས་པ་ཡོད། །རྟོག་བྲལ་རང་བྱུང་གི་རྣལ་འབྱོར་བཞུགས། །མ་བཅོས་རང་བྱུང་གི་གནས་ལུགས་བསྐྱངས། །གཏད་མེད་རྒྱ་ཡན་གྱི་རང་ཞལ་མཇལ། །ཉོན་མོངས་རང་གྲོལ་གྱི་གདམས་པ་ཡོད། །རྟོག་བྲལ་རང་བྱུང་གི་དབེན་རི་ལ། །རྐྱེན་སྣང་རང་གྲོལ་གྱི་རྣལ་འབྱོར་བཞུགས། །རེ་དོགས་གཉིས་མེད་ཀྱི་གནས་ལུགས་བསྐྱངས། །རང་བཞིན་ངང་གྲོལ་གྱི་ཡེ་ཤེས་མཇལ། །རང་ཤར་རང་གྲོལ་གྱི་གདམས་པ་ ༤༨༢༽ཡོད། །རེ་དོགས་འཛིན་བྲལ་གྱི་དབེན་རི་ལ། །ཉོན་མོངས་རང་གྲོལ་གྱི་རྣལ་འབྱོར་བཞུགས། །སྐུ་གསུམ་ངང་རྫོགས་ཀྱི་གནས་ལུགས་བསྐྱངས། །རྩོལ་བྲལ་ཆོས་སྐུ་ཡི་རང་ཞལ་མཇལ། །འཁོར་འདས་ཡེ་གྲོལ་གྱི་གདམས་པ་ཡོད། །སྤང་ཐོབ་བྲལ་བ་ཡི་གདིང་བཞི་ཐོབ། །ཀུན་བཟང་བདེ་ཆེན་དང་དབྱེར་མེད་གྲོལ། །རྣལ་འབྱོར་དབེན་རི་ལ་བསྙེགས་ཚུལ་ཡིན།

ཧེ་ཧེ། །རི་ལ་ཉལ་བ་དབེན་རི་མིན། །རི་དྭགས་ཐམས་ཅད་རི་ལ་ཉལ། །སྲོག་གཅོད་ཤན་པ་རྩར་ཐོན་ཀྱང༌། །སྐྱབས་དང་རེ་ས་གཅིག་ཀྱང་མེད། །དེ་དོན་བསམ་ན་སྐྱོ་བ་སྐྱེས། །བླ་མ་ཡིད་བཞིན་ནོར་བུ་ལ། །མོས་གུས་ཀྱིས་གསོལ་བ་མ་བཏབ་ན། །དགོས་འདོད་ཀྱི་དངོས་གྲུབ་མི་འབྱུང་བས། །སེམས་མོས་གུས་འདི་ལ་ནན་ཏན་མཛོད། །བླ་མ་དུས་གསུམ་སངས་རྒྱས་ལ། །མོས་གུས་ཀྱི་དབང་བཞི་མ་བླངས་ན། །དགོངས་བརྒྱུད་ཀྱི་བྱིན་རླབས་མི་འཇུག་པས། །སེམས་མོས་གུས༴ བླ་མ་སྐུ་བཞུགས་ཀྱི་དཀྱིལ་འཁོར་ལ། །མོས་གུས་ཀྱིས་ཞབས་ཏོག་མ་བསྒྲུབ་ན། །བྱིན་རླབས་ཀྱིས་རང་རྒྱུད་མི་གྲོལ་བས། །སེམས་མོས༴ བླ་མའི་གསུང་གི་དཀྱིལ་འཁོར་ནས། །གདམས་ངག་གི་བདུད་རྩི་སྩོལ་བའི་དུས། །རྩེ་གཅིག་གི་ ༤༨༣༽མོས་གུས་མ་སྐྱེས་ན། །རང་འདྲའི་བློ་རྒོད་དེ་འདུལ་དཀའ་བས། །སེམས་མོས་གུས༴ བླ་མའི་ཐུགས་ཀྱི་དཀྱིལ་འཁོར་ནས། །གསང་མཛོད་ཟབ་མོའི་ཆོས་སྒོ་བ་སྩལ། །མོས་གུས་ཀྱིས་རང་རྒྱུད་མ་བསྐུལ་ན། །ཕ་ཕོག་གི་དངོས་གྲུབ་འབྱུང་མི་སྲིད། །སེམས་མོས་གུས༴ བླ་མ་བཀའ་དྲིན་གསུམ་ལྡན་ལ། །མོས་གུས་ཀྱིས་མཉེས་གསུམ་མ་བསྒྲུབ་ན། །བསྐྱེད་བཟླས་རྫོགས་སྙིང་པོ་རྡུལ་ཙམ་མེད། །སེམས་མོས་གུས༴ བླ་མ་དུས་གསུམ་སངས་རྒྱས་དངོས། །མཁྱེན་གཉིས་ཀྱི་ཡེ་ཤེས་ཐུགས་ལ་མངའ། །ཐུགས་རྗེ་ལ་ཉེ་རིང་ཡོད་མ་ཡིན། །མོས་གུས་ཀྱིས་གསོལ་བ་མ་བཏབ་ན། །འདྲེན་སྟོབས་ཀྱི་ཐུགས་རྗེས་འཛིན་པར་དཀའ། །སེམས་མོས་གུས༴ རང་མཐོང་གི་ང་རྒྱལ་སྐྱུར་ལ་ཐོངས། མོས་གུས་ཀྱིས་བླ་མར་གསོལ་བ་ཐོབ། །ཆགས་སྡང་གི་ཞེ་སྡང་སྐྱུར་ལ་ཐོངས། །མོས་གུས༴ འགྲན་སེམས་ཀྱི་ཕྲག་དོག་སྐྱུར་ལ་ཐོངས། །མོས་གུས༴ འདོད་སེམས་ཀྱི་ཆགས་ཞེན་སྐྱུར་ལ་ཐོངས། མོས་གུས༴ ཉོན་མོངས་པའི་ལོག་ལྟ་སྐྱུར༴ །མོས་གུས༴ ངའི་བླ་མ་ཀུན་བཟང་པད་འབྱུང་དངོས། །དུས་གསུམ་རྒྱལ་བའི་རྒྱལ་ཚབ་མཆོག །འདྲེན་མཆོག་

༤༨༤༽བི་མ་རསྨི་ལ། །དུས་ཀུན་འབྲལ་མེད་གསོལ་བ་བཏབ། །དགོངས་བརྒྱུད་ཀྱི་བྱིན་རླབས་སེམས་ལ་འཕོས། །གཉིས་འཛིན་གྱི་མདུད་པ་དབྱིངས་སུ་གྲོལ། །རླུང་སེམས་ལ་དབང་འབྱོར་ཡེ་ཤེས་མཐོང༌། །སངས་རྒྱས་དང་སེམས་ཅན་གཉིས་མེད་པར། །ཡེ་གྲོལ་གྱི་ཆོས་སྐུའི་ཀློང་དུ་ཆུབ། །རྩལ་སྣ་ཆོགས་དབྱིངས་ཀྱི་རྒྱན་དུ་ཤར། །གཉིས་འཛིན་གྱི་རེ་དོགས་རྫུན་ཕུག་ཟད། །ལྷ་འདྲེ་གཉིས་མེད་སེམས་ཀྱི་འཕྲུལ་དུ་ཤར། །སྒྱུ་མའི་འཕྲུལ་ལ་རྣལ་འབྱོར་ང་མི་འཇིགས། །ང་འཇིགས་མེད་རྡོ་རྗེའི་རྣལ་འབྱོར་མ། །བདུད་བཞི་ཚར་གཅོད་ཀྱི་གདམས་པ་ཡོད། །ཕྱི་སྣང་བ་སྒྱུ་མའི་ཆོ་འཕྲུལ་ལ། །རེ་དོགས་ཡུལ་མེད་ཆེན་པོར་གཅོད། །ནང་བདག་འཛིན་ཞེན་པའི་རྩ་བ་འདི། །ཞེན་མེད་ཡེ་གྲོལ་གྱི་ཀློང་དུ་གཅོད། །ལུས་སེམས་སྡུད་པའི་ཀུན་གཞི་འདི། །ཤེས་རབ་གསུམ་གྱི་རལ་གྲིས་བཅད། །གསང་བ་དུག་ལྔའི་རྟོག་པ་འདི། །ཉོན་མོངས་རང་གྲོལ་ངང་དུ་གཅོད། །ཞི་བྱེད་ཟབ་མོའི་དགོངས་ཀློང་དུ། །འཁོར་འདས་ཆོས་ཀུན་གཉིས་མེད་གཅོད། །ཉོན་མོངས་འཁྲུལ་སྣང་ཞེན་པའི་རྩ་བ་འདི། །ཆོས་དབྱིངས་ཡེ་ཤེས་ལྔ་ཡི་རང་ཀློང་དུ། ༤༨༥༽།རྩ་བྲལ་དགོངས་པ་ཀློང་ཆེན་གཞི་རུ་གྲོལ། །མཉམ་ཉིད་ཆོས་སྐུའི་དབྱིངས་སུ་ཕཊཿཀྱིས་གཅོད། །ཕ་ཡིས་གཟུང་འཛིན་འཁྲུལ་པའི་རྩ་བ་གཅོད། །ཕ་རོལ་ཕྱིན་པའི་དོན་ཀུན་ཁོང་དུ་ཆུད། །ཊ་ནི་འཁོར་འདས་གཉིས་མེད་གཞི་ལས་རྫོགས། །སྤང་བླང་གཉིས་མེད་ཀུན་བཟང་ཆོས་སྐུར་གྲོལ། །ཟུང་འཇུག་རྡོ་རྗེ་འཆང་གི་ས་ཐོབ་ཤོག ཅེས་སྨྲས་པས་ཁོང་རྣམས་ཀྱིས་ཕྱག་དང་བསྐོར་བ་བྱས་ཞིང་རང་གནས་སུ་བཞུད་དོ། ཞེས་པའང་སུ་ཁ་བཛྲ་གྱིས་རྩལ་སྣང་ཡི་གེའི་རིས་སུ་བྲིས་པའོ།། ༤༨༦༽