༤༥༡༽

ཆོས་ཉིད་མཁའ་འགྲོའི་གསང་མཛོད་ལས༔ ཡང་གསང་མཁའ་འགྲོའི་རྩ་སྒྲུབ་བསྡུས་པ་རྒྱུན་ཁྱེར་འོད་གསལ་སྙིང་པོ་བཞུགས་སོ༔ ཨཱཿ རིག་པ་གདོད་ནས་བྱང་ཆུབ་སེམས༔ མ་བཅོས་སོ་མར་སྐྱབས་སུ་མཆི༔ མཐའ་བྲལ་དགོངས་པ་འགྲོ་ལ་ཁྱབ༔ རང་ཞལ་མཇལ་བར་སེམས་བསྐྱེད་དོ༔ གནས་ལུགས་རིག་པ་རྡོ་རྗེ་ཆོས༔ ལྷུན་གྲུབ་གཞལ་ཡས་དཀྱིལ་འཁོར་དབུས༔ བྃ་ལས་རང་ཉིད་སྐད་ཅིག་གིས༔ རྣམ་ཀུན་མཆོག་ལྡན་རྒྱལ་བའི་ཡུམ༔ རྡོ་རྗེ་ཕག་མོ་སྐུ་མདོག་དམར༔ ཞལ་གཅིག་སྤྱན་གསུམ་དབྱིངས་སུ་གཟིགས༔ ཕྱག་གཉིས་གྲི་གུག་ཐོད་ཁྲག་འཛིན༔ སྐུ་ལ་ཁྲོ་མོའི་ཆས་ཀུན་རྫོགས༔ ཁ་ཊྭཾ་ཀ་ནི་གཡོན་ནས་བརྟེན༔ ནུ་འབུར་གསང་བའི་པདྨོ་རྒྱས༔ སྤྱི་གཙུག་ཕག་ཞལ་ངུར་སྒྲ་ནི༔ ཕཊ་དང་ཕེཾ་སྒྲ་སངས་སེ་སང༔ ཞབས་གཉིས་གར་སྟབས་པད་ཉི་དང༔ བམ་རོ་དམར་སེར་སྙིང་གར་བརྫིས༔ ཡེ་ཤེས་མེ་རི་འཁྱིལ་ཀློང་བཞུགས༔ རང་གསལ་དེར་འཛིན་མེད་པའི་ངང༔ དམ་ཡེ་དབྱེར་མེད་རོ་གཅིག་གྱུར༔ ཐུགས་ཀར་བྃ་དམར་མཐའ་མ་ལ༔ སྔགས་ཀྱིས་གཡོན་ ༤༥༢༽འཁོར་འོད་ཟེར་འཕྲོས༔ དོན་གཉིས་བསྒྲུབ་ཅིང་འཁོར་འདས་ཀུན༔ དག་མཉམ་ཆེན་པོའི་ཀློང་དུ་ཨཱཿ ཨོཾ་བཛྲ་ཝཱ་ར་ཧི་ཧ་རི་ནི་ས་སརྦ་སིདྡྷི་ཕ་ལ་ཧཱུྃ་ཨཱཿ རིག་པ་མ་བཅོས་སོ་མའི་ངང༔ སྒྲ་དག་མི་ཚིག་མ་འདྲེས་པར༔ བྱེ་བ་བཟླས་པས་འགྲུབ་པར་ངེས༔ ཐེ་ཚོམ་མེད་དོ་ས་མ་ཡ༔ རྒྱ་རྒྱ་རྒྱ༔ གུ་ཧྱཿ བརྡ་ཐིམ༔ ༔ ཞེས་པ་འདི་ཡང་དད་ལྡན་དབང་མོས་ནན་ཆེར་བསྐུལ་ངོར་ཀུན་བཟང་བདེ་སྐྱོང་དབང་མོས་དག་པར་ཕབ་པའོ།། ༈ ཉེར་སྤྱོད་ཀྱིས་མཆོད་ལ༔ བསྟོད་པ་ནི༔ ཧཱུྃ་ཧྲཱིཿ མ་སྐྱེས་རྣམ་དག་ཆོས་ཀྱི་དབྱིངས་ཉིད་ལས༔ འགག་མེད་རིག་སྟོང་སྒྱུ་འཕྲུལ་རོལ་པའི་གར༔ སྣ་ཚོགས་ཐབས་ཀྱིས་འགྲོ་བའི་དོན་མཛད་པ༔ རྡོ་རྗེ་ཕག་མོའི་སྐུ་གསུང་ཐུགས་ལ་བསྟོད༔ མཆོག་ཐུན་དངོས་གྲུབ་མ་ལུས་བསྩལ་དུ་གསོལ༔ དགེ་བས་བདག་གཞན་འགྲོ་བ་མ་ལུས་ཀུན༔ གདོད་མའི་མགོན་པོའི་ས་ལ་འཁོར་པར་ཤོག༔ སུ་ཁ་བཛྲས་སོ།། དགེའོ།།