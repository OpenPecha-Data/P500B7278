༡༩༡༽ ཆོས་ཉིད་མཁའ་འགྲོའི་གསང་མཛོད་ལས༔ མཁའ་འགྲོའི་སྒྲུབ་པའི་ཆ་ལག་སྔོན་འགྲོའི་ལས་རིམ་དངོས་གྲུབ་སྒོ་འབྱེད་བཞུགས༔ ༡༩༢༽ ན་མོ་པདྨ་ཀཱ་ར་ཡེ༔ རང་རིག་སྐུ་གསུམ་ལྷ་ལ་འདུད༔ བདག་ཉིད་མཁར་ཆེན་མཚོ་རྒྱལ་གྱིས༔ རྗེས་འཇུག་འགྲོ་བ་སྐྱོབ་པའི་ཕྱིར༔ ཟབ་མོའི་གཏེར་ཆོས་སྣ་ཚོགས་པ༔ ངོ་མཚར་འཕྲུལ་གྱི་བརྡ་རུ་བཏབ༔ ལས་སྐལ་ལྡན་དང་སྐྱེས་བུ་ལ༔ གཏད་རྒྱ་སྨོན་ལམ་བརྡ་དབང་བསྐུར༔ ཁྱད་པར་མཁའ་འགྲོའི་ཐུགས་ཀྱི་བཅུད༔ ཐུགས་ཐིག་ཟབ་མོའི་ཆོས་སྐོར་གྱི༔ ཆ་ལག་ལས་རིམ་འདི་རུ་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ དང་པོ་བགེགས་ལ་བཀའ་བསྒོ་བ་ནི༔ ཧཱུྃ་ཧྲཱིཿ ང་ནི་རིག་པ་དོན་གྱི་ལྷ༔ མ་བཅོས་རང་བྱུང་ངང་དུ་རྫོགས༔ གཉིས་སྣང་འཁྲུལ་པའི་གདོན་བགེགས་རྣམས༔ དམིགས་མེད་ཆོས་ཀྱི་དབྱིངས་སུ་དེངས༔ ཧྃའུ་ཧྃའུ་ཨུ་ཙ་ཏ་ཡ་ཕཊ༔ ཧྃའུ་བཞིའི་སྔགས་ཀྱིས་བྲབ་པར་བྱ༔ གཉིས་པ་སྲུང་འཁོར་བསྒོམ་པ་ནི༔ ཧཱུྃ༔ སྣོད་བཅུད་གདོད་ནས་ཡེ་སངས་རྒྱས༔ གནོད་བྱ་གནོད་བྱེད་མིང་ཡང་མེད༔ ངར་འཛིན་འཁྲུལ་པའི་གདོན་བགེགས་རྣམས༔ ཆོས་དབྱིངས་ངང་དུ་མཚམས་བཅད་དོ༔ བཛྲ་རཀྵ་རཀྵ་བྷྲུྃ༔ གསུམ་པ་བརྡ་སྒོ་དབྱེ་དང་བརྡ་ཕྱག་ནི༔ ཧཱུྃ༔ གདོད་ནས་གཞི་དབྱིངས་ཆོས་ཀྱི་སྐུ༔ འོད་གསལ་ཆེན་པོའི་བརྡ་སྒོ་དབྱེ༔ ལྷ་དང་རང་སྣང་གཉིས་སུ་མེད༔ རང་ཞལ་མཇལ་ཕྱིར་ཕྱག་འཚལ་ལོ༔ ༡༩༣༽བཛྲ་པྲ་བེ་ཤ་ཡ་ཕཊ༔ ན་མོ་ཧོཿ བཞི་པ་དམ་བཅའ་བཟུང་བ་ནི༔ ཧཱུྃ༔ རང་བྱུང་ཡེ་ཤེས་བྱང་ཆུབ་སེམས༔ སྐུ་དང་ཡེ་ཤེས་ཡོན་ཏན་རྫོགས༔ སྒྱུ་འཕྲུལ་རོལ་པའི་དཀྱིལ་འཁོར་ལྷ༔ སྲོག་གི་གཏའ་བཟུང་བསྒྲུབ་པར་བྱ༔ བཛྲ་ཙིཏྟ་ཨཱཿ ལྔ་པ་བྱིན་ཆེན་དབབ་པ་ནི༔ ཧཱུྃ་ཧྲཱིཿ ཆོས་སྐུ་སྐྱེ་བ་མེད་པའི་ངང་ཉིད་ལས༔ ལྷུན་གྲུབ་རོལ་པ་བདེ་ཆེན་ལོངས་སྤྱོད་རྫོགས༔ ཐུགས་རྗེའི་གར་བསྒྱུར་ཛྙཱ་ནས་ས་ར་ཛཿ སྐུ་གསུམ་ཡེ་ཤེས་མཁའ་འགྲོའི་ལྷ་ཚོགས་རྣམས༔ གནས་འདིར་སྤྱན་འདྲེན་བྱིན་ཆེན་དབབ་ཏུ་གསོལ༔

སྒྲུབ་མཆོག་བདག་ལ་དབུ་མར་བྱིན་གྱིས་རློབས་༔ མཆོག་དང་ཐུན་མོང་དངོས་གྲུབ་བསྩལ་དུ་གསོལ༔ ཨོཾ་བཛྲ་ཛྙཱ་ན་ཌཱ་ཀི་ནི་ཨེ་ཨ་ར་ལི་ཕེཾ་ཕེཾ་ཛ་ཛ་ཨ་བེ་ཤ་ཡ་ཨ་ཨ༔ ཞེས་བརྗོད་སྣང་སྲིད་སྣོད་བཅུད་ཀུན༔ བདེ་ཆེན་ཡེ་ཤེས་རོལ་པ་རུ༔ རྡོ་རྗེ་གསུམ་དུ་ཟིན་པར་བསམ༔ དེ་ནས་ལས་གཞུང་ཉིད་ལ་འཇུག༔ གཞུང་བཞིན་ཉམས་ལེན་སུས་བརྩོན་པ༔ ཚེ་འདིར་རྐྱེན་ཞི་བསམ་པ་འགྲུབ༔ ཕྱི་མ་ནཁའ་འགྲོས་མདུན་བསུས་ནས༔ དཔལ་རིར་འཁོད་པར་ཐེ་ཚོམ་མེད༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་ལ་འདི་མ་འཕྲད༔ དྲེགས་པ་རྣམ་གསུམ་གཉེར་གྱིས་ཤིག༔ ཐུབ་པར་སྲུངས་ཤིག་ས་མ་ཡ༔ ཟབ་རྒྱ༔ གསང་རྒྱ༔ ༡༩༤༽གཏད་རྒྱ༔ གུ་ཧྱ༔ བརྡ་ཐིམ༔ ༔ ཅེས་པ་འདི་ཡང་རིགས་ལྡན་སྔགས་ཀྱི་བཙུན་མ་ཉི་མ་སྒྲོན་མས་རིན་ཆེན་མརྒད་མདོག་དང་འཇའ་ཤེལ་སྨན་སྣ་བཅས་དུས་རིང་མོ་ནས་ཡང་ཡང་ནན་ཆེར་བསྐུལ་ངོར་ཌཱ་ཀིའི་དམ་ཚིག་ལ་བསམ་ནས་ངོ་མི་ལྡོག་ཙམ་དུ་ཀུན་བཟང་བདེ་སྐྱོང་དབང་མོས་སེར་དགོན་གནས་མཚམས་ཁྲོད་ལྗོངས་ནས་འཁྲུལ་སྣང་ཡིག་རིས་སུ་བྲིས་པའོ།། དགེའོ།། མཁའ་འགྲོའི་ཆ་ལག་རྗེས་ཀྱི་རིམ་པ་ནི༔ དང་པོ་བསྐུལ་པ་བྱ་བ་འདི་སྐད་དོ༔ ཧཱུྃ་བྷྱོཿ བཞེངས་ཤིག་མཁའ་འགྲོ་འདུས་པའི་ལྷ༔ ཆོས་ཀྱི་དབྱིངས་ནས་གཟུགས་སྐུར་བཞེངས༔ མ་གཡེལ་ཐུགས་དམ་གནད་ནས་བསྐུལ༔ ས་དང་ལམ་གྱི་བར་ཆད་སོལ༔ དུས་ལ་མ་འདའ་ས་མ་ཡ༔ གཉིས་པ་ཆད་ཐོ་ནི༔ ཧཱུྃ་བྷྱོ༔ སྐུ་གསུམ་སྟོན་པའི་སྤྱན་སྔ་རུ༔ ཁས་བླངས་དམ་བཅས་དྲེགས་པའི་ཚོགས༔ འདིར་གཤེགས་ཆད་དོན་གཏོར་མ་བཞེས༔ ལས་བཞི་ལྷུན་གྲུབ་ཕྲིན་ལས་མཛོད༔ གསུམ་པ་བསྟན་མ་སྐྱོང་བ་ནི༔ མ་བྷྱོ༔ རྡོ་རྗེ་པདྨ་ཐོད་ཕྲེང་གི༔ བཀའ་དང་དམ་ལ་གནས་པ་ཡི༔ བོད་སྐྱོང་བསྟན་མ་ཡ་མའི་ཚོགས༔ འདིར་གཤེགས་བཤལ་ཆུ་གཏོར་མ་ལོངས༔ བོད་ཁམས་བདེ་བའི་ཕྲིན་ལས་མཛོད༔ མ་མ་ཧྲིཾ་ཧྲིཾ་བཱ་ལིཾ་ཏ་ཁཱ་ཧི༔ བཞི་པ་བྲོ་མནན་ནི༔ ཧཱུྃ༔ གསང་བ་བླ་མེད་དཀྱིལ་འཁོར་འདིར༔ བར་དུ་གཅོད་པའི་གཉིས

༡༩༥༽ སྣང་བགེགས༔ སྐུ་གསུམ་ཡེ་ཤེས་ཆེན་པོས་མནན༔ ནམ་ཡང་ལྡང་བར་མ་གྱུར་ཅིག༔ སྟྭྃ་བྷ་ཡ་ནན༔ དེ་ནས་མཆོད་བསྟོད་བྱ་ཞིང་ལྷག་ཆད་བསྐངས༔ ལྔ་པ་བསྡུ་ལྡང་བཀྲ་ཤིས་ནི༔ ཧཱུྃ༔ ཐབས་ཀྱིས་བསྐྱེད་པའི་དཀྱིལ་འཁོར་ལྷ༔ ཆོས་དབྱིངས་སྐྱེ་མེད་ཀློང་དུ་ཨ༔ རྗེས་སྣང་སྒྱུ་མའི་ལྷ་སྐུ་ནི༔ རྒྱན་དང་ཆ་ལུགས་རྫོགས་པར་བསྒོམ༔ ས་གསུམ་དགེ་བའི་བཀྲ་ཤིས་གང༔ བདག་ཅག་རྣམས་ལ་དེང་འདིར་ཤོག༔ ཅེས་བརྗོད་གཞན་ཡང་བཀྲ་ཤིས་ཀྱིས༔ མཐའ་བརྒྱན་ལས་རྗེས་རྫོགས་པར་བྱ༔ འདིར་བརྩོན་དོན་གཉིས་དངོས་གྲུབ་ཐོབ་པར་ངེས༔ བཀའ་སྲུང་དྲེགས་པ་རྣམ་གསུམ་གཉེར་གྱིས་ཤིག༔ སྐལ་ལྡན་ལས་ཅན་བུ་དང་འཕྲད་པར་ཤོག༔ སྐལ་མེད་ལོག་ལྟ་ཅན་ལ་གུ་ཧྱ་རྒྱ༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པ་འདིའང་ཉི་མ་སྒྲོན་མས་བསྐུལ་ངོར་ཀུན་བཟང་ཆོས་ཉིད་བདེ་སྐྱོང་དབང་མོས་འཁྲུལ་སྣང་ཡིག་རིས་སུ་བྲིས་པའོ།། དགེའོ།། ཆོས་ཉིད་མཁའ་འགྲོའི་གསང་མཛོད་ལས༔ ཡེ་ཤེས་མཁའ་འགྲོའི་བླ་རྡོ་སྲོག་གི་འཁོར་ལོ་དངོས་གྲུབ་བུམ་བཟང་བཞུགས༔ ན་མོ་པདྨ་ཀཱ་ར་ཡེ༔ སྐུ་གསུམ་མཁའ་འགྲོའི་ཚོགས་ལ་འདུད༔ ཕྱི་རབས་རྗེས་འཇུག་སྐྱེས་བུ་ཡིས༔ རིམ་གཉིས་ཟབ་མོར་ལྷུར་ལེན་ཚེ༔ མཆོག་ཐུན་དངོས་གྲུབ་ཐོབ་པའི་ཕྱིར༔ ཌཱ་ཀིའི་སྲོག་གི་འཁོར་ལོ་བསྟན༔ སྐལ་ལྡན་བུ་ཡིས་ ༡༩༦༽ཉམས་སུ་ལོངས༔ ས་མ་ཡ༔ འདི་ཉིད་བྲི་བའི་ལག་ལེན་ནི༔ སྨན་ཤོག་སྐྱོན་བྲལ་ཡིད་འོང་ལ༔ དམར་སོར་དག་ནི་དྲི་དྲུག་གི༔ ཁ་བསྒྱུར་བུག་རལ་མེད་པ་ལ༔ གསང་རྫས་སམ་ནི་སྲིད་པའི་ཁྲག༔ བྲག་ཞུན་ནམ་སིནྡྷུ་ར་དམར་པོ༔ མཚལ་དང་བསྲེས་ལ་གཟའ་དར་དུས༔ བྲི་བར་བྱ་བའི་རིམ་པ་ནི༔ མུ་ཁྱུད་རིམ་པ་ལྔ་རུ་བཀོད༔ དབུས་སུ་མངོན་རྟོགས་ཇི་བཞིན་དུ༔ མཚོ་རྒྱལ་སྐུ་གཟུགས་ལེགས་པར་བྲིས༔ དེའི་ཕྱི་མུ་ཁྱུད་དང་པོ་ལ༔ ཨོཾ་པདྨ་ཛྙཱ་ན་ཌཱ་ཀི་ནི་ས་ར་ཛ་ཡ་མ་མ་བྃ་སྭཱ་ཧཱ༔ ཡེ་ཤེས་མཁའ་འགྲོའི་བླ་གནས་པར་གྱུར་ཅིག༔ སྲོག་ཆགས་པར་གྱུར་ཅིག༔

ཏིཥྛ་བཛྲ་ས་མ་ཡ་སྟྭྃཿ མུ་ཁྱུད་གཉིས་པ་ལ༔ པདྨ་འདབ་བཞིར་འབྲུ་བཞི་ནི༔ དཀར་སེར་དམར་ལྗང་ཁ་དོག་བསྒྱུར༔ ཕྱི་རིམ་མུ་ཁྱུད་གསུམ་པ་ལ༔ ཨོཾ་པདྨ་ཛྙཱ་ན་ཌཱ་ཀི་ནི་ས་ར་ཛ་ཡ་བྃ་ཧ་རི་ནི་ས་ཧཱུྃ༔ བདག་འཆང་བ་པོ་ལ་ཐུན་མོང་གི་རིག་འཛིན་རྣམ་པ་བཞིའི་དབང་དང་དངོས་གྲུབ་ཐམས་ཅད་དུས་ད་ལྟ་ཉིད་དུ་བསྩལ་ནས་སྒོ་གསུམ་མཁའ་འགྲོའི་སྐུ་གསུང་ཐུགས་དང་གཉིས་སུ་མེད་པར་གྲོལ་ནས་ཚེ་འདིར་ལྷུན་གྲུབ་གཞོན་ནུ་བུམ་སྐུར་སངས་རྒྱས་པར་མཛད་དུ་གསོལ༔ འདུས་འདུས་སིདྡྷི་ཕ་ལ་ཧཱུྃ༔ ཕྱི་རིམ་མུ་ཁྱུད་བཞི་པ་ལ༔ ཨོཾ་བྃ་ཧ་རི་ནི་ས་སརྦ་སིདྡྷི་ཧཱུྃ༔ བཛྲ་ཌཱ་ཀི་ནི་ཚེ་དང་བསོད་ནམས་འཕེལ་བར་གྱུར་ཅིག༔ རཏྣ་ཌཱ་ཀི་ནི་དཔལ་འབྱོར་ཡེ་ཤེས་ཡོན་ཏན་རྒྱས་པར་གྱུར་ཅིག༔ པདྨ་ཌཱ་ཀི་ནི་ཁམས་གསུམ་མོས་པ་རྣམ་བཞི་ ༡༩༧༽དབང་དུ་འདུ་བར་གྱུར་ཅིག༔ ཀརྨ་ཌཱ་ཀི་ནི་དུག་གསུམ་འཁྲུལ་པའི་དགྲ་བགེགས་ཐམས་ཅད་འདུལ་བར་གྱུར་ཅིག༔ ཕྱི་རིམ་མུ་ཁྱུད་ལྔ་པ་ལ༔ ཛཿཧཱུྃ་བྃ་ཧོཿ སྣང་སྲིད་སྣོད་བཅུད་འཁོར་འདས་དཔལ་ཡོན་འདོད་དགུའི་ལོངས་སྤྱོད་ལྷ་འདྲེ་མི་གསུམ་ཆོས་སྲིད་མངའ་ཐང་ལ་སོགས་ལས་བཞི་ལྷུན་གྱིས་འགྲུབ་པའི་དངོས་གྲུབ་ཐམས་ཅད་ད་ལྟ་ཉིད་དུ་སྩོལ་ཅིག༔ འདུས་འདུས་སིདྡྷི་སིདྡྷི་ཕ་ལ་ཧཱུྃ༔ སརྦ་སིདྡྷི་མ་དམ་བ་སུ་ཁ་དྷེ་ན་ན་ཁ་དྷེ་ཝཱ་ཤཾ་ཀུ་རུ་ཡེ་སྭཱ་ཧཱ༔ དེའི་ཕྱིར་ལྔ་ལྡན་འཇའ་རིས་བཀོད༔ སེལ་མེད་དམ་རྫས་ཆོས་སྨན་དང༔ བཅུ་གཉིས་མ་ནི་གཡུ་ཞགས་སམ༔ ཡང་ན་པདྨའི་ཁུ་བ་བྱུགས་༔ སྲོག་རྟེན་བྱུ་རུ་མིག་གསུམ་དང༔ འགྲོན་བུ་གསེར་གྱི་མུ་ཁྱུད་ཅན༔ མཚན་ལྡན་ཌཱ་ཀིའི་ལྕང་ལོ་བཅས༔ དབུས་སུ་བཞག་ཅིང་ཚོན་ལྔས་བྲན༔ ད་ལིས་དབུས་བཞག་རབ་གནས་བྱ༔ དེ་རྗེས་མི་ཡིས་མཐོང་ཚོར་སྤོངས༔ རང་དང་འབྲལ་མེད་ལུས་ལ་བཅིངས༔ དེ་ཡིས་ཡོན་ཏན་དཔག་མེད་འཐོབ༔ ཚེ་འདིར་རྐྱེན་ཞི་ཉམས་རྟོགས་འཕེལ༔ ཕྱི་ལ་ཌཱ་ཀིས་མདུན་བསུས་ཏེ༔ མཁའ་སྤྱོད་དག་ཞིང་སྐྱེ་བར་ངེས༔

ཐེ་ཚོམ་མེད་དོ་ས་མ་ཡ༔ བདེན་རྫུན་ལག་ཏུ་ལོངས་དང་གསལ༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་དང་འདི་མ་འཕྲད༔ དྲེགས་པ་རྣམ་གསུམ་གཉེར་གྱིས་ཤིག༔ ས་མ་ཡ༔ རྒྱ་རྒྱ་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ གུ་ཧྱ༔ བརྡ་ཐིམ༔ ༔ ཅེས་པ་འདིའང་ ༡༩༨༽སྐལ་ལྡན་སྐྱེས་བུ་ཛྙཱ་ནས་བསྐུལ་ངོར་མི་ལྡོག་ཙམ་དུ་གཏེར་རྫུན་སུ་ཁ་བཛྲ་གྱིས་འཁྲུལ་སྣང་ཡིག་རིས་སུ་བྲིས་པའོ།། དགེའོ།། ༈ ཆོས་ཉིད་མཁའ་འགྲོའི་ཐུགས་ཐིག་ལས༔ ཌཱ་ཀི་མཚོ་རྒྱལ་གྱི་བླ་རྡོ་གསང་བའི་རྒྱ་ཅན་དངོས་གྲུབ་གཏེར་བུམ་བཞུགས༔ ན་མོ་གུ་རུ་པདྨ་ཀཱ་ར་ཡེ༔ མ་འོངས་བདག་གི་རྗེས་འཇུག་པའི༔ སྐལ་བཟང་སྣོད་ལྡན་རེ་མཆིས་ན༔ དངོས་གྲུབ་སྒྲུབ་པའི་ལམ་ཟབ་མོ༔ སྣང་སེམས་དབང་དུ་འདུ་བ་དང༔ ཌཱ་ཀི་མ་ཡིས་རྗེས་བཟུང་ཕྱིར༔ སྲོག་གི་འཁོར་ལོའི་མན་ངག་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ འདི་ཉིད་ལག་ལེན་བྲི་བའི་ཐབས༔ གཟའ་དར་ཚེས་བཟང་ཡར་ངོ་འམ༔ རབ་ནི་རྒྱལ་ཕུར་འཛོམས་པའི་དུས༔ བྲི་གཞི་སྨན་ཤོག་སྐྱོན་བྲལ་བ༔ རབ་ནི་ནུས་ལྡན་འབྲིང་འབྱོར་ལྡན༔ ཐན་སེལ་མེད་མཐིང་ཤོག་ལ༔ རིན་ཆེན་དང་པོའམ་ནི་མཚལ༔ བརྟེན་པའི་རྫས་དང་སྡུད་པའི་རྫས༔ ཡང་ན་སེལ་མེད་བདུད་རྩི་དང༔ སྲིད་པའི་དཀར་དམར་བཟང་དྲུག་བསྲེ༔ རང་ཉིད་ལྷར་སྣང་ལྡན་པའི་ངང༔ ནུབ་ཀྱི་ཕྱོགས་སུ་ཁ་གྱུར་ཏེ༔ མུ་ཁྱུད་རིམ་བཞིན་འདི་ལྟར་བྲི༔ དབུས་སུ་མཁའ་འགྲོའི་ཐུགས་སྲོག་བྲི༔ ཕྱི་ལ༔ སྐུ་གསུམ་མཁའ་འགྲོའི་རྗེ་མོ་ཌཱ་ཀི་ཡེ་ཤེས་མཚོ་རྒྱལ་གྱི་བླ་གནས་པར་གྱུར་ཅིག༔ སྲོག་བརྟན་པར་གྱུར་ཅིག༔ ༡༩༩༽སརྦ་ས་མ་ཡ་ཕེཾ་ཛ་ཏིཥྛ་ལྷན༔ དེའི་ཕྱི་མུ་ཁྱུད་དང་པོ་ལ༔ པདྨ་འདབ་བརྒྱད་ལྟེ་བ་རུ༔ ཤར་ནས་བརྩམས་ཏེ་དབུ་ཅན་གྱི༔ ཨོཾ་བཛྲ་ཛྙཱ་ན་ཌཱ་ཀི་ནི་ས་ར་ཛ་ཡ་བྃ་ཧ་རི་ནི་ས་ར་ཙ་ཧྲཱིཿཡ་ཙིཏྟ་ཧྲིང་ཧྲིང་ཛ་ཛཿསརྦ་སིདྡྷི་ཕ་ལ་སརྦ་སིདྡྷི་ཕ་ལ་ཧཱུྃ་ཨཱཿ དེའི་ཕྱི་མུ་ཁྱུད་གཉིས་པ་ལ༔ ཨོཾ་བཛྲ་ཛྙཱ་ན་ཌཱ་ཀི་ནི་ས་ར་ཛ་ཡ་སརྦ་སིདྡྷི་ཕ་ལ་ཧཱུྃ༔

བདག་འཆང་བ་པོ་ལ་མཆོག་གི་དངོས་གྲུབ་རླུང་སེམས་གཉིས་དང་སྐྱེ་འཇུག་གཉིས་ལ་རང་དབང་ཐོབ་ནས་འཇའ་ལུས་འཕོ་བ་ཆེན་པོའི་སྐུར་སྨིན་ཏེ་ཚེ་འདི་ཉིད་ལ་འཕོ་མེད་ཕྱག་རྒྱ་ཆེན་པོ་མཆོག་གི་དངོས་གྲུབ་དམ་པ་བསྩལ་དུ་གསོལ༔ དེའི་ཕྱི་མུ་ཁྱུད་གསུམ་པ་ལ༔ ཨོཾ་བུདྡྷ་ཌཱ་ཀི་ནི་སརྦ་སིདྡྷི་ཕ་ལ་ཧཱུྃ༔ ཨོཾ་བཛྲ༴སོགས། ཨོཾ་རཏྣ༴སོགས། ཨོཾ་པདྨ༴སོགས། ཨོཾ་ཀརྨ༴སོགས། བདག་པ་འཆང་པ་པོ་ལ་སྐུ་གསུང་ཐུགས་ཡོན་ཏན་ཕྲིན་ལས་མི་ཟད་པ་རྒྱན་གྱི་འཁོར་ལོའི་དབང་དང་དངོས་གྲུབ་ཐམས་ཅད་ད་ལྟ་ཉིད་དུ་བསྩལ་དུ་གསོལ༔ ཨོཾ་ཨཱཿབྷྲཱུྃ་འདུས་སྭཱ་ཧཱ༔ དེའི་ཕྱི་མུ་ཁྱུད་བཞི་པ་ལ༔ པདྨ་འདབ་བཞིའི་ལྟེ་བ་རུ༔ ཛ༔ཧཱུྃ་ཧོཿརིམ་བཞིན་བྲིས༔ དེའི་ཕྱི་མུ་ཁྱུད་ལྔ་པ་ལ༔ ལས་བཞིའི་འདོད་གསོལ་ཤམ་བཅས་བྲི༔ དེའི་ཕྱི་མུ་ཁྱུད་དྲུག་པ་ལ༔ དབྱངས་གསལ་རྟེན་འབྲེལ་སྙིང་པོ་བཀོད༔ དེའི་ཕྱི་མུ་ཁྱུད་བདུན་པ་ལ༔ ཡེ་ཤེས་རིགས་ལྔའི་ཕྱག་རྒྱ་ཡི༔ ཕྱི་མ་འོད་ལྔའི་མདངས་ཀྱིས་བསྐོར༔ དེའི་ཕྱི་མུ་ཁྱུད་ ༢༠༠༽བརྒྱད་པ་ལ༔ ཡེ་ཤེས་མེ་རིས་བསྐོར་བར་བྱ༔ ས་མ་ཡ༔ རྫས་ནི་མི་ཡི་ནོར་བུ་དང༔ འགྲོན་བུ་དང་ནི་ལིག་མེད་གཡུ༔ རིགས་ཅན་ཌཱ་ཀིའི་ལྕང་ལོའོ༔ བཟང་དྲུག་ཆོས་སྨན་ལེགས་བསིལ་ཆུས༔ བསྒྱུར་ཏེ་མུ་ཁྱུད་རྣམས་སུ་བྱུག༔ དར་སྣ་ལྔ་ཡི་སྒྲོམ་དུ་བཅུག༔ དཀྱིལ་འཁོར་ལྷ་དང་དབྱེར་མེད་བསྒྲུབ༔ ཚུལ་ལྡན་འབྲལ་མེད་བཅངས་གྱུར་ན༔ དེ་ཡིས་ཉམས་རྟོགས་ཡོན་ཏན་ཀུན༔ གོང་འཕེལ་དགོངས་པ་མངོན་གྱུར་ཅིང༔ དངོས་ཉམས་རྨི་ལམ་དག་ཀྱང་རུང༔ མཁའ་འགྲོ་མ་ཡིས་རྗེས་བཟུང་ནས༔ དངོས་གྲུབ་རྣམ་གཉིས་འཐོབ་པར་ངེས༔ ས་མ་ཡ༔ དེ་ལྟར་ཌཱ་ཀིའི་རྗེ་མོ་ལ་བརྟེན་ནས༔ ཚེ་འདིར་མཆོག་གི་དངོས་གྲུབ་འབྱུང་བའི་ཐབས༔ ཙཀྲ་གསང་བའི་རྒྱ་ཅན་འདི་ཉིད་ནི༔ སྙིང་མིག་སྲོག་ལས་གཅེས་པའི་གདམས་སྐལ་དུ༔ ཌཱ་ཀི་རྡོ་རྗེ་ཞི་བ་མཚོ་ལ་གཏད༔ ཡལ་བར་མ་དོར་ཙིཏྟར་ཀློང་རྒྱས་ཐོབ༔ འཕྱུག་མེད་བརྡ་ཡི་རིས་སུ་གཏེར་དུ་སྦོས༔

མ་འོངས་སྙིགས་མ་སྙིགས་དུས་དར་བའི་ཚེ༔ འབྲས་བུའི་བསྟན་པ་ཉི་ཁུར་ཙམ་གྱི་དུས༔ ཁྱོད་ཀྱི་སྤྲུལ་པ་མདོ་སྨད་ཤར་དུ་འབྱུང༔ སྨོན་ལོག་བདུད་ཀྱི་བསམ་གཏན་མ་བསྒྱུར༔ འདིར་འཕྲད་ཆོས་འཛིན་ཡུལ་གྲུ་ལྔ་རུ་ཁྱབ༔ གཏེར་བདག་གླིང་པ་གཏེར་གྱི་གྲོགས་དང་འཕྲད༔ ཆོས་ཀྱི་བདག་པོ་ཉེར་ལྔ་དུས་སུ་འཛོམས༔ བཀའ་སྲུང་དྲེགས་པའི་ཚོགས་ཀྱིས་ཐུབ་པར་སྲུངས༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ ལོག་ལྟ་ཅན་གྱི་སྲོག་གི་དབང་པོ་སྣུབས༔ ཆོས་བརྒྱུད་འཛིན་པའི་བུ་ལ་སྤྲས་སུ་གྱིས༔ ས་མ་ཡ༔ རྒྱ་རྒྱ་རྒྱ༔ ཟབ་རྒྱ༔ གསང་རྒྱ༔ གཏེར་རྒྱ༔ སྦས་རྒྱ༔ གཏད་རྒྱ༔ བརྡ་ཐིམ༔ ༔ ༢༠༡༽ཞེས་པ་འདི་ཡང་སྤྲུལ་པའི་གཏེར་ཆེན་དཔའ་བོ་གསང་བདག་མི་འགྱུར་རྡོ་རྗེའི་ཞལ་སྔ་ནས་འདི་ལྟར་དགོས་ཞེས་ནན་ཆེར་བཀའ་བསྐུལ་ཟབ་ཕྱིར་མི་ལྡོག་ཙམ་དུ་ཀུན་བཟང་བདེ་སྐྱོང་དབང་མོས་ཉམས་ཆོས་ཡིག་རིས་སུ་བྲིས་པའོ།། དགེའོ།། མངྒ་ལཾ།། ༢༠༢༽