༥༢༥༽

ཆོས་ཉིད་མཁའ་འགྲོའི་གསང་མཛོད་ལས༔ སེང་ཆེན་ནོར་བུ་དགྲ་འདུལ་གྱི་གསོལ་འདེབས་བྱིན་རླབས་འོད་དཀར་བཞུགས༔ ན་མོ་གུ་རུ་པདྨ་ཀཱ་ར་ཡེ༔ དད་དང་མོས་གུས་ལྡན་པའི་བུས༔ འདི་ཕྱིའི་དགེ་ལེགས་འབྱུང་བའི་ཐབས༔ སེང་ཆེན་ནོར་བུ་དགྲ་འདུལ་གྱི༔ གསོལ་འདེབས་བྱིན་རླབས་དཔལ་སྟེར་བསྟན༔ ས་མ་ཡ༔ ཨེ་མ་ཧོཿ ཆོས་སྐུའི་ཀློང་ན་མགོན་པོ་འོད་མི་འགྱུར༔ ལོངས་སྐུ་འགགས་མེད་རིགས་གསུམ་འགྲོ་བའི་མགོན༔ ཐུགས་རྗེའི་བདག་ཉིད་པད་འབྱུང་ཐོད་ཕྲེང་རྩལ༔ གདུལ་བྱའི་མོས་ངོར་གང་འདུལ་སྐུར་སྤྲུལ་པ༔ བདུད་སྡེ་འཇོམས་མཛད་གེ་སར་དགྲ་བླའི་རྒྱལ༔ སེང་ཆེན་ནོར་བུ་དགྲ་འདུལ་སྐུ་འཁོར་བཅས༔ སྐུ་གསུམ་དག་པའི་དབྱིངས་ལས་མ་གཡོས་ཀྱང༔ ཐབས་རྣམས་དུ་མས་བསྟན་འགྲོ་བདེ་ལ་བཀོད༔ མཛད་པ་རྨད་བྱུང་ཁྱེད་ལ་གསོལ་བ་འདེབས༔ བདག་སོགས་འདི་ནས་ཇི་སྲིད་འཚོ་ཡི་བར༔ རྐྱེན་སྣང་ངན་པའི་དབང་དུ་མི་འགྲོ་ཞིང༔ བླ་མ་དམ་པས་མཉེས་བཞིན་རྗེས་བཟུང་སྟེ༔ ཆོས་བཞིན་སྤྱོད་པའི་རང་དབང་ལྡན་པར་ཤོག༔ ཐུན་མོང་ཆོས་ཀྱིས་རང་རྒྱུད་འདུལ་བ་དང༔ ངེས་འབྱུང་བྱང་སེམས་དག་སྣང་ ༥༢༦༽རྒྱུད་སྐྱེས་ནས༔ ཐུན་མིན་ཡང་དག་ལམ་མཆོག་རྙེད་པ་དང༔ ཚུལ་བཞིན་སྒྲུབ་པའི་སྙིང་སྟོབས་འཕེལ་བར་ཤོག༔ སྐྱེ་ཞིང་སྐྱེ་བ་ཚེ་རབས་ཐམས་ཅད་དུ༔ ལས་རྐྱེན་ངན་པའི་དབང་དུ་མི་འགྲོ་ཞིང༔ དཔལ་རི་པདྨ་འོད་ཀྱི་ཞིང་ཁམས་སུ༔ སེང་ཆེན་དཔའ་བོ་ཁྱེད་དང་དབྱེར་མེད་པར༔ གུ་རུ་ཡབ་ཡུམ་རིག་འཛིན་སྟོན་འཁོར་གྱི༔ འཁོར་གྱི་ཐོག་མར་བདག་སོགས་འགྱུར་བ་དང༔ ཐུགས་རྒྱུད་བྱིན་རླབས་སྙིང་ལ་འཕོས་ནས་ཀྱང༔ འཁོར་བ་དོང་སྤྲུགས་ནུས་པའི་དཔལ་ཐོབ་ཤོག༔ འདི་ལ་རྒྱུན་དུ་བརྩོན་ནུས་ན༔ འདི་ཕྱིའི་དགེ་ལེགས་དཔལ་ཐོབ་ངེས༔ ཐེ་ཚོམ་མེད་དོ་ས་མ་ཡ༔ བདེན་བརྫུན་ལག་ཏུ་ལོངས་དང་གསལ༔ བཀའ་སྲུང་དྲེགས་པའི་ཚོགས་ཀྱིས་གཉེར༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པའང་དད་དམ་ནོར་གྱིས་ཕྱུག་པ་ལྷ་སྲས་དཔལ་ཆེན་རྣམ་རྒྱལ་ནས་བྱིན་ཅན་རྟེན་དང༔

བདུག་སྤོས་དང༔ དྲི་བྲལ་ལྷ་རེག་བཅས་བསྐུལ་བ་ཟབ་ཕྱིར་མ་ལྡོག་ཙམ་དུ་གསང་ཕུག་ཨོ་རྒྱན་རྫོང་གི་ཡང་དབེན་ནས་སུ་ཁ་བཛྲ་གྱིས་ཉམས་ཆོས་ཡིག་རིས་སུ་བྲིས་པའོ།། དགེའོ།།