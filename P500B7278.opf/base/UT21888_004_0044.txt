༧༽ མཁའ་འགྲོའི་ཐུགས་ཏིག་ལས༔ བླ་མ་མཁའ་འགྲོའི་སྒྲུབ་ཐབས་བྱིན་རླབས་སྤྲིན་དཔུང་བཞུགས་སོ༔ ༨༽ ན་མོ་ཛྙཱ་ན་ཌཱ་ཀི་ཡེ༔ རྣལ་འབྱོར་ལྟ་སྤྱོད་དམ་ལྡན་པས༔ དབྱིངས་སྣང་མཁའ་འགྲོ་སྒྲུབ་པའི་ཐབས༔ བྱིན་རླབས་སྤྲིན་ཕུང་དེ་ཁོ་ན༔ སྐལ་ལྡན་བུ་ཡི་དོན་དུ་བསྟན། ས་མ་ཡ༔ ཐོག་མར་རང་རྒྱུད་སྦྱོང་བ་ནི༔ ན་མོ༔ སྐུ་གསུམ་ཡེ་ཤེས་མཁའ་འགྲོ་ཡོངས་འདུས་དཔལ༔ རྒྱལ་བའི་ཡུམ་གྱུར་ཁྱེད་ལ་སྐྱབས་སུ་མཆི༔ མ་རིག་འཁོར་བར་འཁྱམས་པའི་བདག་གཞན་འགྲོ༔ གཉིས་མེད་ཡེ་ཤེས་རྟོགས་པར་སེམས་བསྐྱེད་དོ༔ ཨཱཿ རང་བྱུང་རིག་པ་བྱང་ཆུབ་སེམས༔ གདོད་ནས་རྣམ་དག་སྤྲོས་དང་བྲལ༔ སྟོང་གསལ་མ་འགགས་ཡེ་ཤེས་ངང༔ རང་བྱུང་ལྷུན་གྲུབ་གཞལ་ཡས་དབུས༔ ཆུ་ ༩༽ སྐྱེས་གེ་སར་བཞད་པའི་སྟེང༔ ཐབས་ཤེས་གདན་ལ་བླ་མ་རྗེ༔ རྗེ་བཙུན་རྡོ་རྗེ་རྣལ་འབྱོར་མ༔ བདེ་ཆེན་བདེ་བའི་རྡོ་རྗེ་ནི༔ དམར་གསལ་ཞལ་གཅིག་སྤྱན་ཟུང་ལྡན༔ ཕྱག་གཉིས་གཡས་པས་གྲི་གུག་འཕྱར༔ གཉིས་སྣང་འཛིན་པ་དབྱིངས་སུ་བསྒྲལ༔ གཡོན་པས་བྷན་ཐོད་ཐུགས་ཀར་འཛིན༔ སྒྲུབ་ལ་དངོས་གྲུབ་འབད་མེད་སྩོལ༔ དབུ་སྐྲ་ཐོར་ཅོག་སྤྱི་བོར་བཅིངས༔ ལྷག་མ་སྐུ་རྒྱབ་སིལ་བུར་གྲོལ༔ རིན་པོ་ཆེ་ཡི་རྩེ་བྲན་དང༔ གཙུག་གཡུ་ཨུཏྤལ་ཐོད་དཀྲིས་མཛེས༔ སྙན་ཆ་གསེར་གྱི་ཝཾ་མིག་དང༔ ཕྱག་ཞབས་རིན་ཆེན་གདུ་བུས་ ༡༠༽བརྒྱན༔ དར་དམར་གསེར་རིས་སྟོད་གཡོགས་དང༔ རྨ་བྱའི་སྨད་ཤམ་མཛེས་པར་གསོལ༔ རུས་པའི་རྒྱན་དྲུག་དྲིལ་གཡེར་འཁྲོལ༔ ཞབས་གཉིས་མཉམ་པའི་སྟབས་ཀྱིས་བཞེངས༔ ནུ་མ་འབུར་ཞིང་ཆུ་སྐྱེས་རྒྱས༔ བཅུ་དྲུག་གཞོན་ནུའི་ལང་ཚོ་ལྡན༔ ཡེ་ཤེས་འཇའ་འོད་འཁྱིལ་པའི་ཀློང༔ སྣང་སྟོང་སྒྱུ་མའི་སྐུ་རུ་གསལ༔ སྤྱི་བོར་རིགས་ཀྱི་བདག་པོ་ནི༔ རྣལ་འབྱོར་བི་མ་རསྨི་སྨུག༔ ཞལ་གཅིག་ཕྱག་གཉིས་རྡོར་དྲིལ་བསྣོལ༔ སྟག་ཤམ་རུས་པའི་རྒྱན་དྲུག་གསོལ༔ ཡེ་ཤེས་འོད་ལྔ་འཁྱིལ་པའི་ཀློང༔ བརྟུལ་ཞུགས་ཆ་ལུགས་ལྡན་པར་བསྒོམ༔ དེ་ལྟར་གསལ་བའི་གནས་གསུམ་ལས༔

འོད་འཕྲོས་ཡེ་ཤེས་དབྱིངས་བཞུགས་རྣམས༔ རྣལ་འབྱོར་དབང་མོའི་རྣམ་པ་རུ༔ སྤྱན་དྲངས་དམ་ཡེ་གཉིས་མེད་གྱུར༔ ཧཱུྃ༔ རང་སྣང་དག་པའི་ཞིང་ཁམས་ནས༔ རིགས་ཀུན་ཁྱབ་བདག་བླ་མ་རྗེ༔ བདེ་ཆེན་ཡེ་ཤེས་བསྐྱེད་པའི་མ༔ བདེ་སྟོང་རོལ་པའི་རྣལ་འབྱོར་དབང༔ རྣམ་ཀུན་མཆོག་ལྡན་རྡོ་རྗེ་བཙུན༔ ཐུགས་རྗེ་ཞི་བར་མི་གཟིམ་པར༔ བརྒྱུད་འཛིན་བྱིན་གྱིས་རློབ་ཕྱིར་གཤེགས༔ ཐུགས་རྒྱུད་བྱིན་རླབས་འཕོ་བ་དང༔ མི་འགྱུར་བདེ་ཆེན་དངོས་གྲུབ་སྩོལ༔ གུ་རུ་ཛྙཱ་ན་ཌཱ་ཀི་ནི་ཨེ་ཨ་རལླི་ཕེཾ་ཕེཾ་སརྦ་ས་མ་ཡ་ཛ་ཛཿ རང་བཞིན་ ༡༡༽ཡེ་ཤེས་དཀྱིལ་འཁོར་དུ༔ གཉིས་མེད་ངང་དུ་བརྟན་པར་བཞུགས༔ བརྡ་དང་བརྡ་ལན་ཡེ་ཕྱག་འཚལ་༔ ཡོངས་གྲུབ་རིག་པའི་རྒྱན་གྱིས་མཆོད༔ སྐུ་གསུམ་མཉམ་རྫོགས་ཆེན་པོར་བསྟོད༔ གཉིས་འཛིན་འཁྲུལ་སྣང་དབྱིངས་སུ་བཤགས༔ མཁའ་འགྲོའི་ཐུགས་ཀར་པདྨའི་སྟེང༔ ཉི་ཟླའི་གྭའུ་ཁ་སྦྱོར་ནང༔ ཐུགས་སྲོག་བྃ་དམར་མཐའ་སྐོར་དུ༔ སྔགས་ཕྲེང་གཡོན་དུ་འཁོར་བར་བསྒོམ༔ འོད་འཕྲོས་རིགས་བདག་ཐུགས་རྒྱུད་བསྐུལ༔ རྒྱལ་ཀུན་མཆོད་ཅིང་བྱིན་རླབས་བསྡུས༔ མར་འཕྲོས་འགྲོ་བའི་ལས་ཉོན་སྦྱངས༔ ཐམས་ཅད་ཆོས་ཉིད་ཆེན་པོར་རོལ༔ རིགས་བདག་སྐུ་ལས་བདུད་རྩིའི་རྒྱུན༔ ཟག་མེད་བདེ་བ་ཆེན་པོར་བབས༔ དགའ་བ་བཞི་ཡི་ཡེ་ཤེས་རྙེད༔ དབང་བཞིའི་ཡེ་ཤེས་མཆོག་ཐོབ་ནས༔ དཀྱིལ་འཁོར་གསུམ་དུ་ཡེ་སངས་རྒྱས༔ འཁོར་འདས་དག་མཉམ་བདེ་ཆེན་ངང༔ ཨོཾ་གུ་རུ་ཛྙཱ་ན་ཌཱ་ཀི་ནི་སུ་ཁ་བཛྲ་སརྦ་པྲཛྙཱ་སིདྡྷི་ཕ་ལ་ཧཱུྃ༔ ཞེས་བཟླས་གནས་ལུགས་རང་ཞལ་སྐྱོངས༔ ཐུགས་རྒྱུད་བྱིན་རླབས་ཐོབ་ནས་ཀྱང༔ དོན་གཉིས་འབྲས་བུ་ཚེ་འདིར་འགྲུབ༔ བདེན་རྫུན་ལག་ཏུ་ལོངས་དང་གསལ༔ ཐེ་ཚོམ་མེད་དོ་ས་མ་ཡ༔ ཚེ་རིང་མཆེད་ལྔས་གཉེར་གྱིས་ཤིག༔ སྐལ་ལྡན་བུ་ཡི་དཔལ་དུ་ཤོག༔ ལོག་ལྟ་ཅན་ལ་འདི་མ་འཕྲད༔ ཐུབ་པར་སྲུངས་ཤིག་ ༡༢༽ན་ར་ཀན༔ ༔ ཅེས་པ་འདི་ཡང་གཏེར་ཆེན་རིན་པོ་ཆེའི་དངོས་སློབ་དམ་ལྡན་སྙིང་གི་བུ་མཆོག་ཤཱི་ལ་བཛྲ་གྱིས་བསྐུལ་ངོར་དུས་མཐའི་གཏེར་མིང་པདྨ་སྒྲོལ་དཀར་རམ་ཆོས་ཉིད་དབང་མོས་བྲིས་པའོ།།

བསྙེན་དམིགས་ནི། རང་ཉིད་མཁའ་འགྲོའི་ཐུགས་ཀའི་སྔགས་ཕྲེང་ལས་བདེ་བ་ཆེན་པོའི་རོ་དང་ལྡན་པའི་འོད་ཟེར་གྱིས་རིགས་བདག་གི་ཐུགས་རྒྱུད་བསྐུལ་བས། རིགས་བདག་གི་ཐུགས་ལས་འོད་ཟེར་འཕྲོས། ཕྱོགས་བཅུའི་ཞིང་རབ་འབྱམས་ཀྱི་རྒྱལ་བ་རྣམས་ཀྱི་སྐུ་གསུང་ཐུགས་ལ་མཉེས་པའི་མཆོད་པ་འབུལ། ཐུགས་རྗེ་གཟི་བྱིན་དབང་དང་དངོས་གྲུབ་ཐམས་ཅད། འོད་ཕུང་གི་རྣམ་པར་རང་གི་སྤྱི་བོ་ནས་ཞུགས། གནས་ལྔར་ཁྱབ་པས་དུག་ལྔའི་ལས་དང་བག་ཆགས་ཐམས་ཅད་སྦྱངས་ནས་རྒྱལ་བའི་སྐུ་གསུང་ཐུགས་ཡོན་ཏན་ཕྲིན་ལས་དང་གཉིས་སུ་མེད་པར་བསམ། ཡང་རིགས་བདག་བླ་མའི་སྐུ་ལས་འོད་ཟེར་མར་འཕྲོས་པས་ཁམས་གསུམ་སེམས་ཅན་ཐམས་ཅད་ཀྱི་གནས་ལུས་ཡུལ་སྣང་ཐམས་ཅད་སྟོང་པར་སྦྱངས་ནས་མི་གནས་བདེ་བ་ཆེན་པོའི་ཀློང་དུ་རོ་གཅིག་ཏུ་གྱུར་པར་བསམ། བླ་མའི་སྐུ་ལས་འོད་ཟེར་དཀར་དམར་གྱི་རྣམ་པའི་བདུད་རྩི་བྱུང་ནས་རང་གི་སྤྱི་བོ་མགྲིན་པ་སྙིང་ག་གསང་གནས་རྣམས་སུ་རིམ་གྱིས་ཐིམ་པས། དགའ་བ། མཆོག་དགའ། དགའ་བྲལ། ལྷན་དགའི་འོད་གསལ་མངོན་དུ་གྱུར་ནས་སྒྲིབ་པ་བཞི་དག་ནས་རིག་འཛིན་ ༡༣༽ རྣམ་པ་བཞིའི་གོ་འཕང་མཆོག་ཏུ་ཐོབ་པར་བསམ། ཤཱི་ལ་བཛྲ་གྱི་བཞེད་དོན་དུ་སུ་ཁ་བཛྲ་གྱིས་བགྱིས་པའོ། ཧཱུྃ༔ ཀ་དག་ཀློང་ལས་ལྷུན་གྲུབ་རྩལ༔ ཕྱི་ནང་གསང་བའི་མཆོད་པའི་སྤྲིན༔ ཡེ་ཤེས་མཁའ་འགྲོའི་ཚོགས་ལ་འབུལ༔ བཞེས་ནས་དབང་དང་དངོས་གྲུབ་སྩོལ༔ ཨོཾ་བཛྲ་ཨརྒྷཾ༴ ཤཔྡ་རཱུ་པ༔ སྤརྴེ་དྷརྨ་མ་ཧཱ་སརྦ་པཉྩ་ཨ་མྲྀ་ཏ་བ་ལིང་ཏ་རཀྟ་ལ་ཁཱ་ཧི༔ ཞེས་པས་མཆོད་ཅིང་བསྟོད་པ་ནི༔ ཧཱུྃ༔ ཆོས་སྐུ་སྐྱེ་བ་མེད་པ་ལས༔ མ་འགགས་རང་གསལ་ལོངས་སྤྱོད་རྫོགས༔ ཐུགས་རྗེ་ཀུན་ཁྱབ་སྤྲུལ་པའི་སྐུ༔ སྐུ་གསུམ་ལྷུན་གྲུབ་རྗེ་མོར་བསྟོད༔ སྐྱེ་དང་ཚེ་རབས་ཐམས་ཅད་དུ༔ ཡེ་ཤེས་མཁའ་འགྲོས་རྗེས་བཟུང་སྟེ༔ བདག་དང་འབྲེལ་བཅས་འགྲོ་བ་ཀུན༔ བདེ་ཆེན་ཞིང་ལ་སྤྱོད་པར་ཤོག༔ ཅེས་པ་འདི་ཡང་བྱ་བྲལ་རྣལ་འབྱོར་དམ་པ་ཤེས་རབ་འོད་ཟེར་གྱིས་ཡང་ཡང་ནན་ཆེར་བསྐུལ་ངོར་མདོ་མེད་ཀུན་བཟང་ཆོས་ཉིད་དབང་མོས་ཉམས་ཆོས་ཡིག་རིས་སུ་བྲིས་པའོ།།

༡༤༽