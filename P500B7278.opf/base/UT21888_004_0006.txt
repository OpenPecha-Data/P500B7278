༡༥༽ མཁའ་འགྲོའི་ཐུགས་ཐིག་ལས༔ བླ་མ་མཁའ་འགྲོའི་ཚོགས་མཆོད་སྤྲོས་མེད་རྒྱུན་ཁྱེར་བཞུགས༔ ན་མོ་པདྨ་ཀཱ་ར་ཡེ༔ རྣལ་འབྱོར་དམ་ཚིག་ལྡན་པའི་དབུས༔ བླ་མ་མཁའ་འགྲོའི་དཀྱིལ་དུ༔ བསོད་ནམས་ཚོགས་ཆེན་བསོག་པའི་ཐབས༔ རྒྱུན་ཁྱེར་ཟབ་མོ་འདིར་རུ་བཀོད༔ ས་མ་ཡ༔ ཐབས་ཤེས་རྫས་དང་ཅི་འབྱོར་གྱི༔ ལོངས་སྤྱོད་ཟས་སྣ་ལ་སོགས་བསགས༔ ཏིང་ངེ་འཛིན་གྱིས་བདུད་རྩིར་བརླབས༔ ཐོད་རྔའི་སྒྲ་དང་དབྱངས་སྙན་པོས༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ ཧ་ཧོ་ཧྲཱིཿ ཚོགས་སྣོད་ཡེ་ཤེས་ཀ་པཱ་ལར༔ ཚོགས་རྫས་ཤ་ལྔ་བདུད་རྩི་ལྔ༔ ཀུན་བཟང་འདོད་ཡོན་བླ་ན་མེད༔ རྒྱལ་བའི་ཞིང་ཁམས་ཡོངས་ཁེངས་གྱུར༔ བཛྲ་སྥ་ར་ཎ་ཁཾཿ ཧཱུྃ་ཧྲཱིཿ ཆོས་དབྱིངས་སྐྱེ་མེད་ཕོ་བྲང་ནས༔ རིག་སྟོང་བསམ་བརྗོད་བྲལ་བ་ཡི༔ ཡེ་ཤེས་མཁའ་འགྲོའི་དཀྱིལ་འཁོར་ལྷ༔ གནས་འདིར་ཚོགས་ལ་གཤེགས་སུ་གསོལ༔ དམ་ཚིག་ཆེན་པོའི་གདན་ལ་བཞུགས༔ སྒོ་གསུམ་དད་པས་ཕྱག་འཚལ་ལོ༔ དངོས་ཡིད་ཏིང་འཛིན་དག་པ་ཡི༔ ཐབས་ཤེས་ཚོགས་ཀྱི་མཆོད་པ་འབུལ༔ བདེ་སྟོང་ཀློང་ཡངས་ངང་དུ་བཞེས༔ ལྟ་བ་མཐའ་བྲལ་ཆེན་པོར་བསྐང༔ སྒོམ་པ་མ་བཅོས་གཉུག་མར་བསྐང༔ སྤྱོད་པ་བྱ་རྩོལ་བྲལ་བར་བསྐང༔ འབྲས་བུ་ཡེ་ ༡༦༽གྲོལ་ཆེན་པོར་བསྐང༔ ཉམས་ཆགས་ཆོས་ཉིད་དབྱིངས་སུ་བཤགས༔ བདག་སྣང་གཉིས་འཛིན་རུ་ཏྲ་བཀུག༔ བདག་མེད་ཤེས་རབ་མཚོན་གྱིས་བསྒྲལ༔ རང་བྱུང་ཡེ་ཤེས་ཀློང་དུ་བསྟབས༔ ཁ་རཾ་ཁཱ་ཧི༔ ཐབས་ཤེས་རྫས་མཆོག་བླ་མེད་རྫས༔ ཚིམས་པ་དྲུག་ལྡན་ངང་དུ་རོལ༔ ཨ་ལ་ལ་ཧོ༔ དཔལ་ཆེན་སྤྱན་སྔར་ཁས་བླངས་པའི༔ ལྷག་སྐྱོང་ཕོ་མོ་ལྷག་ལ་རོལ༔ ཨུཤྩི་ཊ་བ་ལིཾ་ཏ་ཁཱ་ཧི༔ བླ་མ་མཁའ་འགྲོའི་དཀྱིལ་འཁོར་དུ༔ ཚོགས་ཀྱི་མཆོད་པ་ཕུལ་བའི་མཐུས༔ རང་བྱུང་ཡེ་ཤེས་མངོན་གྱུར་ནས༔ མི་གནས་གཏན་སྲིད་ཟིན་པར་ཤོག༔ དེ་ལྟར་རྒྱུན་དུ་བརྩོན་གྱུར་ན༔ ཉམས་ཆགས་མ་ལུས་ཀུན་བྱང་ནས༔ ཚེ་འདིར་རྐྱེན་ཞི་ཚོགས་གཉིས་རྫོགས༔ ཕྱི་མ་དཔལ་རི་མཁའ་འགྲོའི་གྲོང༔ བགྲོད་འགྱུར་འདི་ལ་ཐེ་ཚོམ་མེད༔

ས་མ་ཡ༔ སྐུ་གསུང་ཐུགས་ཀྱི་རྒྱ་ཡོད་དོ༔ བརྡ་ཐིམ༔ ༔ ཞེས་པའང་རྣལ་འབྱོར་ཤཱི་ལ་བཛྲ་གྱིས་བསྐུལ་ལྕག་ཟབ་ཕྱིར་མི་ལྡོག་ཙམ་དུ་དུས་མཐའི་གཏེར་གཟུགས་འཆང་བ་པདྨ་སྒྲོལ་དཀར་རམ། བདེ་བའི་རྡོ་རྗེས་ཀློང་བརྡ་འཕྲུལ་ཡིག་ལས་ཞལ་བཤུས་པའོ།། དགེའོ།། 