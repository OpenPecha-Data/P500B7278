༡༧༧༽ བསྐལ་པ་ཤིང་བྱ་ལོ་པའི་ཟླ་བ་བཅུ་པའི་ཚེས་བཅུ་དགུའི་དགུང་ཐུན་སྐབས་སུ་ཐུན་ཆུང་ཞིག་གི་སྣང་བ་ལ་ཐིག་ལེ་སྔོན་པོ་ཤར་བའི་ཀློང་དུ༔ ཡུལ་ཡངས་པ་ཅན་ཡིད་དུ་འོང་བ་མེ་ཏོག་སྣ་ཚོགས་དང་བྱ་རིགས་མི་འདྲ་བ་མང་པོས་གུ་རུ་ཧ་རི་ནི་སའི་སྒྲ་དི་རི་རི་སྒྲོགས་ནས་ཐམས་ཅད་དགའ་བའི་ཉམས་ཅན་ཤ་སྟག་གནས་པ་དང༔ དེའི་དབུས་སུ་འཇའ་འོད་ཀྱི་དགུར་ཁང་མཛེས་ཤིང་ཡིད་དུ་འོང་བའི་ནང་དུ་བདག་གི་བླ་མ་པདྨ་ལས་འབྲེལ་རྩལ་དངཿ བདུད་འཇོམས་རྡོ་རྗེ༔ ངོ་མི་ཤེས་པའི་བླ་མ་གྲུབ་ཐོབ་མང་པོ་དང༔ མཁའ་འགྲོ་བདེ་བའི་གོ་ཆ་དང༔ རལ་གྲི་འབར་མ༔ གསལ་བྱེད་དབང་མོ་རྣམས་ཀྱི་གཙོས་མཁའ་འགྲོ་མང་པོ་དང༔ གཞན་ཡང་དཔའ་བོ་དཔའ་མོའི་ཚོགས་ཀྱིས་བཀའ་འདུས་རྒྱ་མཚོའི་དཀྱིལ་འཁོར་ཞལ་ཕྱེས་ནས་བདུད་རྩི་སྨན་སྒྲུབ་མཛད་ཀྱིན་འདུག་པས༔ བདག་དེར་ལྷགས་ནས་ཡིད་བཞིན་ནོར་བུའི་ཕྱག་ལ་འཇུས་ནས་ཤིན་ཏུ་གདུང་སེམས་དྲག་པོས་སྨྲེ་སྔགས་བཏོན་པས་དཔའ་བོ་ཆེན་པོས་ཞལ་འཛུམ་པ་མཛད་ནས་ཐུགས་བརྩེ་བ་ཆེན་པོས་འདི་སྐད་གསུངས༔ ཨེ་མ་རིགས་ལྡན་བརྩེ་བའི་གྲོགས༔ ཐུགས་ངལ་ ༡༧༨༽མ་མཛད་ཐུགས་རྒྱ་གློད༔ ངེད་ཅག་དཔའ་བོ་མཁའ་འགྲོའི་གྲོང༔ གཞན་ན་མེད་དོ་རང་སྣང་ཉིད༔ ཆོས་ཉིད་གཅིག་གི་ཆོ་འཕྲུལ་ལས༔ ཐ་དད་མེད་དོ་རིགས་ལྡན་མ༔ ཚོགས་ཀྱི་གྲལ་དུ་བཞུགས་དང་སྤྲོཿ གསུངས་ནས་ཐུགས་བརྩེ་བརྩེ་མཛད་ནས་ཆང་ཀ་པཱ་ལ་གང་གནང་ནས་སྐུས་གར་བསྒྱུར་ཏེ༔ ཧེ་རུ་ཀ་རུས་པའི་རྒྱན་དྲུག་གིས་སྤྲས་པ༔ ཕྱག་གཉིས་རྡོར་དྲིལ་བསྣོལ་ཐབས་སུ་འཛིན་ཅིང་སྤྱན་བར་སྣང་ལ་ཧ་རེ་གཟིགས་ནས་འདི་སྐད་གསུངས༔ ཧཱུྃ་ཧྲཱིཿ མི་འགྱུར་མི་ཤིགས་རྡོ་རྗེའི་སྐུ༔ དྭངས་གསལ་འོད་ཀྱི་ཕུང་པོར་ལྡན༔ སྐལ་ལྡན་ཁྱོད་ལ་དབང་བསྐུར་རོ༔ འགྱུར་མེད་སྐུ་ཡི་དབང་ཐོབ་ཤོག༔ དྷརྨ་ཀཱ་ཡ་ཨ་བྷི་ཥིཉྩ་ཨོཾ༔ ཧཱུྃ་ཧྲཱིཿ བརྗོད་བྲལ་སྔགས་ཀྱི་རང་གདངས་གསུང༔ སྐལ་ལྡན་ཁྱོད་ལ་དབང་བསྐུར་རོ༔ བདག་གི་གསུང་དང་གཉིས་མེད་པའི༔

གསུང་གསང་མི་བཟད་དབང་ཐོབ་ཤོག༔ དྷརྨ་ཝཱཀྐ་ཨ་བྷི་ཥིཉྩ་ཧཱུྃ༔ ཧཱུྃ་ཧྲཱིཿ ཀ་དག་རང་བྱུང་ཆོས་ཀྱི་སྐུ༔ གཉིས་མེད་ཐུགས་གསང་འཁོར་ལོའི་དབང༔ རིག་པའི་བུ་ལ་བསྐུར་བ་ཡིས༔ བདག་གི་ཐུགས་དང་གཉིས་མེད་པའི༔ བསྐུར་ཐོབ་བྲལ་བའི་དབང་ཐོབ་ཤོག༔ དྷརྨ་ཙིཏྟ་ཨ་བྷི་ཥིཉྩ་ཧཱུྃ༔ ཨ་ ༡༧༩༽ཨ་ཨཱ༔ ཞེས་གསུངས་མ་ཐག་ཏུ་བདག་ཐ་མལ་གྱི་རྟོག་པ་གློ་བུར་དུ་འགགས་ནས་སྔར་གྱི་བག་ཆགས་འགའ་སད་ནས༔ སྐད་ཅིག་གིས་རྡོ་རྗེ་ཕག་མོའི་སྐུར་ལམ་གྱིས་གསལ་ནས་ཡབ་ཀྱི་སྐུར་འཁྲིལ་ནས་བསམ་གྱིས་མི་ཁྱབ་པའི་རིག་སྐུ་མངོན་དུ་གྱུར་ནས་ཡབ་ཡུམ་གཉིས་མེད་ཀྱི་དགོངས་པ་ཡུན་གཅིག་སྐབས༔ འཁོར་གྱི་དཔའ་བོ་མཁའ་འགྲོ་མ་རྣམས་ཀྱིས་མགྲིན་གཅིག་དབྱངས་གཅིག་ཏུ་འདི་སྐད་གསུངས༔ ཨ་ཧཾ་སིདྡྷི་སུ་ཁ་སྟྭྃ༔ ཨ་ལ་ལ་ཧོ་ངོ་མཚར་ཆེ༔ གསང་སྔགས་བདག་པོ་ཧེ་རུ་ཀ༔ ཡེ་ཤེས་སྐུ་བརྙེས་རྡོ་རྗེ་འཆང༔ ངོ་མཚར་རྨད་དུ་བྱུང་བའི་ཆོས༔ དཀྱིལ་འཁོར་ཀུན་གྱི་འབྱུང་གནས་ཆེ༔ དཔའ་བོ་ཡབ་ཡུམ་གསང་ཆེན་མཛོད༔ དངོས་གྲུབ་འབྱུང་གནས་ཁྱོད་ལ་བསྟོད༔ གསང་སྔགས་ལམ་མཆོག་བླ་ན་མེད༔ རྒྱལ་ཀུན་ཐུགས་གསང་ཉེ་ལམ་མཆོག༔ མངོན་གྱུར་གདིང་ཐོབ་རིག་སྐུ་བརྙེས༔ རྡོ་རྗེ་དབང་ཉིད་ལ་བསྟོད༔ ལྷ་ལས་ལྷག་གྱུར་ཟུང་འཇུག་སྐུ༔ སྒྱུ་འཕྲུལ་དཀྱིལ་འཁོར་ཀུན་གྱི་རྗེ༔ སྐུ་དང་ཡེ་ཤེས་དབྱིངས་སུ་ཟླུམ༔ མངོན་རྫོགས་རྒྱལ་པོ་ཁྱོད་ལ་བསྟོད༔ ཅེས་གསུངས་ནས་ཚོགས་ཀྱི་འཁོར་ལོ་རྒྱ་ཆེན་པོ་བཤམས་ནས་དཀྱིལ་འཁོར་ ༡༨༠༽གཙོ་བོ་བདུད་འཇོམས་ཧེ་རུ་ཀ་ཡབ་ཡུམ་འོད་ཀྱི་རྣམ་པར་གྱུར་ཏེ་དཔའ་བོ་ཉིད་ལ་ཐིམ་མ་ཐག་ཏུ་སྐུས་གར་བསྒྱུར་ནས་ཧེ་རུ་ཀ་ཅད་ཏེའུ་བྷན་ཐོད་འཛིན་པ་རྣལ་འབྱོར་རོལ་པའི་ཆ་བྱད་ཅན་དུ་གྱུར་ནས༔ ཨ་ཧཾ༔ ཡབ་ཡུམ་རེག་པ་འཕྲད་པ་སྐུ་རྡོ་རྗེ༔ སྣང་སྟོང་དབྱེར་མེད་བུམ་དབང་ངོ་བོར་རྫོགས༔ བྱང་སེམས་བདུད་རྩིའི་རྒྱུན་བབས་གསུང་རྡོ་རྗེ༔ གསལ་སྟོང་དབྱེར་མེད་གསང་དབང་ངོ་བོར་རྫོགས༔

དཀར་དམར་ཐིག་ལེ་ཞལ་མཇལ་ཐུགས་རྡོ་རྗེ༔ བདེ་སྟོང་དབྱེར་མེད་ཤེར་དབང་ངོ་བོར་རྫོགས༔ ལྷན་སྐྱེས་ཡེ་རིག་ཡེ་ཤེས་རྡོ་རྗཻར་སྨིན༔ རིག་སྟོང་དབྱེར་མེད་ཚིག་དབང་ངོ་བོར་རྫོགས༔ བསྐུར་ཐོབ་བྲལ་བ་དོན་དམ་གསང་བའི་དབང༔ རིགས་ལྡན་ཌཱ་ཀི་ཁྱོད་ལ་བསྐུར་བ་ཡིས༔ རགས་པ་ལུས་དང་ཕྲ་བ་རྩ་ཁམས་དག༔ རགས་པ་ངག་དང་ཕྲ་བ་རླུང་ཁམས་སྨིན༔ རགས་པ་སེམས་དང་ཕྲ་བ་ཐིག་ལེ་རྫོགས༔ སྒོ་གསུམ་བག་ཆགས་རྟོག་སྒྲིབ་ཀུན་བྲལ་ནས༔ རྣམ་སྨིན་ཚེ་དབང་ཕྱག་ཆེན་ལྷུན་གྲུབ་ཀྱི༔ གོ་འཕང་མངོན་གྱུར་དོན་གྱི་དབང་ཐོབ་ཤོག༔ ཅེས་གསུངས་ནས་སྤྱན་ཧྲིག་གེར་བདག་ལ་གཟིགས་ནས་ཅུང་ཟད་དགོངས་པ་གཏད་པའི་མཐར༔ འདི་ནི་ཐབས་ཤེས་སྙིང་པོ་དོན་དམ་པ་གསང་བའི་ ༡༨༡༽དབང་བཞི་པ་བསྐུར་བ་ཡིན་པས་གཞན་ལ་མ་བསྟན་ཅིག༔ དུས་ལ་བབས་ཚེ་འོ་ཅག་གཉིས་འཛོམ་འོང༔ དེའི་བར་དུ་སྣང་བ་རང་བཞིན་མེད་པར་རྟོགས་པའི་ཐབས་མཆོག་ཏུ་མི་འགྱུར་བའི་བདེ་བ་ཆེན་པོའི་ཡབ་དང་འགྲོགས་ཤིག་གསུངས༔ དེ་ནས་རྡོ་རྗེ་ཀརྨ་མཁའ་འགྲོ་ཞི་བ་མཚོས་དཀྱིལ་འཁོར་གྱི་ཤར་ནས་ཚོགས་ཀྱི་དྲང་བ་ཐོགས་ནས་དབྱངས་སྙན་གདངས་ཀྱིས༔ ཨ་ཧོཿ སྐྱེ་མེད་རང་བྱུང་དོན་དམ་ཆོས་སྐུ་ཡི་ཞིང་ན༔ གཟུགས་སྣང་དག་པ་རབ་འབྱམས་ཐབས་ཤེས་ཀྱི་དཀྱིལ་འཁོར༔ ཟག་མེད་བདེ་བ་ཆེན་པོའི་བདུད་རྩི་ལ་རོལ་ནས༔ བདེ་སྟོང་དག་པ་རབ་འབྱམས་དངོས་གྲུབ་ཀྱང་ཞུའོ༔ རྩལ་སྣང་དག་པ་རབ་འབྱམས་དཔའ་བོ་དང་མཁའ་འགྲོ༔ འདོད་དོན་དག་པ་རབ་འབྱམས་བདུད་རྩི་ལ༴ ཞེན་བྲལ་དག་པ་རབ་འབྱམས་དངོས༴ སྣོད་བཅུད་དག་པ་རབ་འབྱམས་དཀྱིལ་འཁོར་གྱི་བཀོད་པ༔ རང་བྱུང་དག་པར་རབ་འབྱམས་བདུད༴ སྣང་རྟོག་དག་པ་རབ་འབྱམས་དངོས༴ རང་སྣང་དག་པ་འོག་མིན་ཉམས་དགའ་ཡི་གནས་ན༔ མཆེད་ལྕམ་དམ་ཚིག་གཅིག་པའི་རྡོ་རྗེ་ཡི་སྤུན་གྲོགས༔ ཐབས་ཤེས་མྱང་གྲོལ་བདུད་རྩིའི་ཚོགས་མཆོད་ལ་རོལ་ནས༔ སྣང་སྲིད་དག་པ་རབ་འབྱམས་དངོས་གྲུབ་དེ་ཞུའོ༔ སྟོན་འཁོར་དགོངས་པ་དབྱེར་མེད་རོ་གཅིག་ཏུ་འདྲེས་ནས༔

༡༨༢༽འཇའ་ལུས་ཆོས་སྐུ་འགྲུབ་པའི་གདམས་པ་རང་ཞུའོ༔ ཞེས་གསུངས་ནས་ཐམས་ཅད་ཀྱིས་རང་རང་གི་རིགས་དང་གཟུངས་མ་རྣམས་ཀྱིས་ཀྱང་གླུ་གར་མཛད་ནས་ཚོགས་ཀྱི་དགའ་སྟོན་ལ་རོལ༔ དེ་ནས་བདག་གིས་བསམ་པ་ལ་འདི་རྣམས་ཡིད་བཞིན་ནོར་བུའི་སྐུའི་བཀོད་པ་ཡིན་པར་འདྲ༔ ད་དུང་ཞིང་ཁམས་སུ་ཞིག་གཞན་དུ་ཨེ་ཡོད༔ བདག་ཀྱང་ཕྱིར་མི་འགྲོ་ཞིང་འདིར་ལྷག་དགོས་བསམ་པས༔ ཉིད་ཀྱི་ཞལ་ནས༔ ཨེ་མ་གསོན་དང་རིགས་ལྡན་མ༔ ཞིང་དང་གཞལ་ཡས་ལྷའི་རྣམ་རོལ༔ ཆོས་ཉིད་དེ་བཞིན་ཉིད་ཀྱི་རྩལ༔ རང་བྱུང་ཡེ་ཤེས་དེ་ཀའོ༔ ལོགས་ན་མེད་དོ་ཤེས་པར་མཛོད༔ ཅེས་གསུངས་ནས་སྐུ་གཅིག་གིས་བཀོད་པ་ལྔ་མཛད་ནས་དབུས་སུ་རྡོ་རྗེ་ཧེ་རུ་ཀ་ཡབ་ཡུམ༔ ཤར་དུ་བུདྡྷ་ཧེ་རུ་ཀ་ཡབ་ཡུམ༔ ལྷོ་རུ་རཏྣ་ཧེ་རུ་ཀ་ཡབ་ཡུམ༔ ནུབ་ཏུ་པདྨ་ཧེ་རུ་ཀ༔ བྱང་དུ་ལས་ཀྱི་ཧེ་རུ་ཀ་རྣམས་རང་རང་གི་ཡུམ་དང་སྲས་འཁོར་ཐམས་ཅད་དཀྱིལ་འཁོར་གྱི་རོལ་པ་བསམ་གྱིས་མི་ཁྱབ་པ་དུ་མར་སྤྲོས་ནས་བཞུགས་པ་ལ༔ བདག་གིས་ཤིན་ཏུ་དད་མོས་དྲག་པོས་ཕྱག་འཚལ་ནས་འདི་སྐད་ཞུས༔ སྐྱེ་བ་འདི་ནས་ཚེ་རབས་ཐམས་ཅད་དུ༔ རིག་འཛིན་བླ་མ་ཁྱེད་དང་མི་འབྲལ་ཞིང༔ རིམ་པ་གཉིས་ཀྱི་ལམ་མཆོག་མཐར་ཕྱིན་ནས༔ བདེ་སྟོང་ཕྱག་ ༡༨༣༽རྒྱ་ཆེན་པོའི་ས་ཐོབ་ཤོག༔ ཐབས་ཤེས་ཟུང་འཇུག་ཏིང་འཛིན་ལ་བརྟེན་ནས༔ འདི་ནས་འཇིག་རྟེན་འོག་ཏུ་བདག་ཉིད་ཀྱང༔ མཁའ་འགྲོ་མི་ཡི་གཟུགས་ཅན་ཉེ་རྒྱུའི་གྲོགས༔ དཔའ་བོ་ཁྱེད་ཀྱི་དགྱེས་པ་བསྐྱེད་པའི་ཡུམ༔ བདག་གྱུར་སྨོན་ལམ་མཐུ་ཡིས་འཕྲད་པར་ཤོག༔ འཕྲད་ནས་བར་ཆད་རྐྱེན་དབང་མི་འགྲོ་ཞིང༔ སྐུ་ཚེ་མཐར་ཕྱིན་བསྟན་འགྲོའི་དོན་བསྒྲུབས་ནས༔ རྒྱལ་བའི་མཛད་པ་ཡོངས་སུ་འགྲུབ་པར་ཤོག༔ གསང་གཏེར་ལྡེ་མིག་རྩ་བའི་ཆོས་བདག་དང༔ ལས་ལྡན་བུ་སློབ་སྐྱེས་བུ་ལ་སོགས་པ༔ ལྷན་འཛོམས་བར་ཆད་འགལ་ཟླ་མེད་པ་རུ༔ བདེན་གཉིས་བསླུ་མེད་ནུས་པས་འགྲུབ་པར་ཤོག༔ བདག་ལ་བཟང་ངན་འབྲེལ་བཅས་འགྲོ་བ་ཀུན༔

དུས་འདི་ནས་བཟུང་བྱང་ཆུབ་མ་ཐོབ་བར༔ རིག་འཛིན་བླ་མ་ཁྱེད་དང་མི་འབྲལ་ཞིང༔ ཟབ་གཏེར་རྒྱ་མཚོའི་དཔལ་ལ་ལོངས་སྤྱོད་ནས༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ཞེས་གསོལ་བ་བཏབ་པའི་མཐར་ཨ་ཨ་ཨཱཿ གསུངས་ནས་བཀོད་པ་རྣམས་གཅིག་ཏུ་བསྡུས་ཏེ༔ ལྷ་ཉིད་རང་ལ་རང་ཉིད་ལྷ༔ ཐམས་ཅད་ཡེ་ཤེས་གཅིག་གི་འཕྲུལ༔ ང་ཡི་བཀོད་པ་བརྗོད་ལས་འདས༔ སྣང་རྟོག་ལྷ་ཡི་ཕྱག་རྒྱར་ ༡༨༤༽རྫོགས༔ སྒྲ་གྲགས་བདེ་ཆེན་རྡོ་རྗེའི་གསུང༔ དྲན་རྟོག་ཆོས་ཉིད་དེ་བཞིན་ཉིད༔ གཉིས་མེད་ཐུགས་ཀྱི་ཐིག་ལེར་ཆུབ༔ ཐ་དད་མེད་དོ་རིགས་ཀྱི་བུ༔ ཞེས་གསུངས་ནས་ཤོག་དྲིལ་གཅིག་གནང་སྟེ༔ དེ་གསང་བ་མཁའ་འགྲོའི་ཆོས་སྐོར་རེད༔ དུས་བབས་རྟེན་འབྲེལ་ལྡན་ན་བརྡ་ཁྲོལ་ཤིན་ཏུ་ཟབ་འོང་གསུངས་མ་ཐག་མཁའ་འགྲོ་གཉིས་ཀྱིས་བདག་གི་ལག་པ་གཡས་གཡོན་དུ་འཇུས་ནས་འདི་སྐད་ཟེར༔ ཨེ་མ་རིགས་ལྡན་ཌཱ་ཀི་ལྷ་ཡི་ལྕམ༔ ཁྱོད་ཐུགས་སུན་སྐྱོ་ངལ་ཆེ་བ་ཡིས༔ ཞིང་འདིར་བྱོན་ན་ངས་གྲོགས་བྱེད༔ ངེད་ཅག་མཆེད་ལྕམ་དམ་ཚིག་ལྡན༔ ཟབ་བཅུད་གདམས་པ་འདི་ན་ལྷག༔ བདེ་སྐྱིད་ཕུན་སུམ་ཚོགས་པ་ཡོད༔ དམ་ཉམས་གྲིབ་ཀྱི་སྐྱོན་དང་བྲལ༔ དཔའ་བོ་དང་ནི་མཁའ་འགྲོ་ཡི༔ གྲོགས་བཟང་ཞིང་འདིར་ལྷག་པར་ཡོད༔ འོ་ཅག་མཆེད་ལྕམ་དམ་རེ་གཙང༔ ཉེས་པའི་སྐྱོན་གྱིས་གོས་པ་མེད༔ གནས་འདིར་ཡོན་ཏན་བསམ་མི་ཁྱབ༔ འགྲོ་དོན་བསྟན་པ་ཞིང་དུ་ལྷག༔ འདི་རུ་བཞུགས་ན་དོན་གཉིས་པོ༔ མ་འབད་རང་བྱུང་འགྲུབ་པ་ལེགས༔ འཇིག་རྟེན་མི་སེམས་བདུད་ཀྱིས་བསྒྱུར༔ ཆོས་བཞིན་བསྒྲུབ་པ་ཉིན་སྐར་ཙམ༔ བླ་སློབ་དམ་ཚིག་སྡོམ་མི་བསྲུང༔ བདེ་སྐྱིད་ལ་ཁའི་ན་བུན་འདྲ༔ འགྲོ་དོན་འོང་བ་ ༡༨༥༽ལྟ་ཞོག་དང༔ རང་གཞན་ཉམས་པའི་སྐྱོན་གྱིས་གོས༔ དེ་སོགས་འཕྲལ་རྐྱེན་དུ་མ་ཡིས༔ སྐྱོ་སུན་ཐུགས་ངལ་རྒྱུན་ཆད་མེད༔ དེའི་ཕྱིར་ད་ནི་ཞིང་དུ་བྱོན༔ ཞེས་ཟེར༔ བདག་གི་བསམ་པ་དགའ་ཡ་ལེར་སོང་ནས་ད་ཕྱིར་མི་འགྲོ་བར་དཔའ་བོ་ཉིད་ཀྱི་དྲུང་དུ་འདུག་དགོས་སྙམ་ཡང་ལན་ཅི་ཡང་མ་སྨྲས་པར་ཡུད་ཅིག་གནས་པས༔

ཡང་ང་རང་གི་གྲོགས་མཆེད་དང་གྲོགས་སུ་གྱུར་པ་འགས་མགྲིན་གཅིག་ཏུ་འདི་སྐད་ཟེར༔ ཀྱཻ༔ ཡེ་ཤེས་དབྱིངས་ཀྱི་མཁའ་འགྲོ་དགོངས༔ བདག་ཅག་རྣམས་ཀྱི་སྐྱབས་གཅིག་པུ༔ གཏེར་ཆེན་བླ་མ་ཞིང་དུ་འདྲེན༔ མི་རེའི་ཁོག་ནས་སྙིང་རེ་ཕྱུངས༔ མགོན་མེད་བདག་ཅག་ཤུལ་དུ་བོར༔ ཆོས་དང་གདམས་པ་ཞུ་ས་མེད༔ ད་རེས་མཁའ་འགྲོ་ཞིང་དུ་འདྲེན༔ ངེད་ཅག་རྣམས་ཀྱིས་ཇི་ལྟར་བྱེད༔ ཟབ་པའི་དམ་ཆོས་སུ་ལ་ཞུ༔ ཟབ་གཏེར་འཛིན་སྐྱོང་སུ་ཡིས་བྱེད༔ སྐྱབས་དང་རེ་ས་སུ་ལ་འཆའ༔ ཞིང་དུ་བྱོན་པའི་འོས་མེད་པས༔ མཁའ་འགྲོའི་ཚོགས་ཀྱིས་བཞུགས་གསོལ་ཞུ༔ ཞེས་བརྗོད་པ་དང༔ ཡང་མཁའ་འགྲོ་གཉིས་ཀྱིས༔ གསོན་དང་རྡོ་རྗེའི་མཆེད་པོ་རྣམས༔ ཁྱེད་རྣམས་དམ་ཚིག་ལྡན་པ་ཡིས༔ ད་རེས་ཞིང་འདིར་ལྷན་དུ་འཚོགས༔ སྨོན་ལམ་ལྡན་པས་སྤྲོ་བ་བསྐྱེད༔ ༡༨༦༽ད་ལན་ཁྱེད་རྣམས་ཞུ་བ་བཞིན༔ གཅིག་གམ་གཉིས་གསུམ་བཞི་འཕྲུལ་ཡིག༔ དེ་ཕན་ཞིང་འདིར་དུས་བབས་ཡིན༔ མཁའ་འགྲོའི་བཀའ་ལ་འདའ་བ་མེད༔ ཟེར་ནས་དཔའ་བོ་ཆེན་པོའི་ཕྱག་གཡས་གཡོན་ལ་ཐིམ༔ དེ་ནས་རིམ་བཞིན་ཡོངས་རྫོགས་སྐུ་ལ་ཐིམ་ནས་གྲོགས་མཁའ་འགྲོ་གཉིས་དང་དཔའ་བོ་ཉིད་རང་དང་བཅས་ཡུད་ཙམ་བཞུགས་པར་བདག་གིས་ཕྱག་ཕུལ་ནས་འདི་སྐད་ཞུས༔ ཀྱེ་མ་ཀྱི་ཧུད་འགྲོ་འདུལ་ཐུགས་རྗེ་ཅན༔ མགོན་མེད་ཉམ་ཐག་བདག་ལ་བརྩེ་བས་ཟུངས༔ བདག་ནི་འཇིག་རྟེན་ཡུལ་དུ་ཅི་ཕྱིར་འགྲོ༔ སྐྱབས་དང་རེ་ས་མགོན་དང་དཔུང་གཉེན་མེད༔ དུས་དང་རྟེན་འབྲེལ་བདུད་དབང་རྐྱེན་ཁར་འཆོར༔ རང་འདྲིས་མ་གཏོགས་ཀུན་གྱིས་བརྙས་དམོད་བྱེད༔ དམ་གཙང་བུ་སློབ་རྣམས་ལ་སྐུར་པ་འདེབས༔ གཏེར་གཉིས་འགྲོ་དོན་འོང་བ་ཕར་ལ་ཞོག༔ ཀུན་གྱིས་ལོག་ལྟའི་གཞི་རུ་གྱུར་པ་ལས༔ འཛིན་སྐྱོང་སྤེལ་བའི་ནུས་པ་བདག་ལ་མེད༔ སྙིང་གི་དྭངས་མ་རྗེ་ཁྱེད་ཞིང་དུ་བྱོན༔ སྙིང་རྗེའི་ཡུལ་གྱུར་བདག་འདྲས་ཇི་ལྟར་བྱེད༔ མན་ངག་ཟབ་པའི་གདམས་པ་ཞུ་ས་མེད༔ ཁོ་མོའི་སྙིང་གཏམ་ཉམས་ལེན་སུ་ལ་ཞུ༔

སྡུག་བསྔལ་མི་བཟོད་སྲོག་ལ་ཐུག་པ་བྱུང༔ ད་ནི་ཅིས་ཀྱང་ ༡༨༧༽འགྲོ་མི་དགོས་པར་ཞུས༔ འཇིག་རྟེན་ཡུལ་དུ་བདག་འདྲའི་འགྲོ་དོན་དཀའ༔ ཟབ་གཏེར་རྟེན་འབྲེལ་སྣ་ཁ་བདུད་ཀྱིས་བསྒྱུར༔ གྲོགས་དང་ཆོས་བདག་གཞན་རྐྱེན་ཁོ་ནར་སོང༔ གལ་ཏེ་རྟེན་འབྲེལ་དབང་གིས་གྲོགས་འཕྲད་ཀྱང༔ དཔའ་བོ་ཁྱེད་འདྲ་ལྟ་བུ་ལྟ་ཞོག་དང༔ ཐིག་ལེ་དབབ་འདྲེན་དོན་ལྡན་གོ་བར་དཀའ༔ ཐབས་ཤེས་ཟུང་འཇུག་རིག་སྐུ་ལྟ་ཞོག་དང༔ ལན་ཆགས་བུ་བརྒྱུད་ས་བོན་རྒྱུན་ཆད་མེད༔ མྱུར་ལམ་ཟབ་མོའི་དགོས་དོན་ཕར་ཞོག་དང༔ གཟུགས་བྱད་ཙམ་ལ་ཆགས་ཤིང་འཁོར་བར་སྐྱེ༔ དག་སྨིན་རྫོགས་པའི་འབྲས་བུ་ཕར་ཞོག་དང༔ ཉིན་མཚན་བར་མེད་ཆགས་སེམས་རྒྱུན་ཆད་མེད༔ སྣང་སྟོང་དབྱེར་མེད་སྙིང་པོ་ཕར་ཞོག་དང༔ ལོ་ཤས་ཟླ་ཤས་ཙམ་གྱིས་གཉིས་ཕུང་འགྲུབ༔ དེ་འདྲར་བསམ་ན་བདག་འདྲས་འགྲོ་དོན་དཀའ༔ གུ་རུ་པདྨའི་སྨོན་ལམ་མཐུ་བཙན་པས༔ བཅོ་ལྔ་ནས་བཟུང་རང་ཡུལ་རྒྱབ་ཏུ་བོར༔ དཔའ་བོ་ཁྱོད་ཉིད་རིགས་ཀྱི་བདག་པོར་ཁུར༔ རྩ་བརྒྱད་དུས་སུ་ཉིད་ཀྱིས་རྗེས་སུ་བཟུང༔ རིམ་པ་གཉིས་ཀྱི་ལམ་མཆོག་མཐར་ཕྱིན་མཛད༔ ཁྱད་པར་ནང་དོན་ཡེ་ཤེས་མངོན་སུམ་དུ༔ སད་ཅིང་ཟབ་གཏེར་ཆོས་སྒོ་དུ་མ་འབྱེད༔ ༡༨༨༽གཏེར་གཉིས་བསྟན་པ་མཐར་རྒྱས་འགྲོ་བའི་དོན༔ རྒྱ་ཆེན་ཡོང་བའི་སྨོན་ལམ་འཕྲོ་ལྡན་ཀྱང༔ དུས་དབང་སྨོན་ལོག་བདུད་ཀྱི་དབང་དུ་སོང༔ ད་ནི་བསམ་ཞིང་བསམ་ན་སྐྱོ་བ་སྐྱེས༔ འགྲོ་དོན་མི་འོང་འཁོར་བའི་བསྣོན་པ་བྱེད༔ གྲོགས་ཀྱང་མི་བསམ་ཁྱེད་འདྲ་ཤིན་ཏུ་དཀོན༔ དཔའ་བོ་ཁྱེད་ཀྱིས་མྱུར་ཏུ་རྗེས་བཟུང་ནས༔ སྔོན་གྱི་རྗེས་བརྩེ་ཡལ་བར་མ་དོར་བར༔ བདེ་སྐྱོང་དབང་མོ་ཐུགས་རྗེས་བཟུང་དུ་གསོལ༔ འཇིག་རྟེན་ཁམས་སུ་མི་འགྲོ་བཀའ་གནང་ཞུ༔ ཞེས་ཕྱག་ལ་འཇུས་ནས་དྲག་ཏུ་དུས་ཤིང་ཞུས་པས་ཐུགས་བརྩེ་མཛད་ནས་འདི་སྐད་གསུངས༔ ཨེ་མ་རིགས་ལྡན་བརྩེ་བའི་གྲོགས༔ ཐུགས་སུན་སྐྱོ་ངལ་མ་མཛད་ཨང༔ ང་འགྲོ་དང་འོང་མེད་ཆོས་སྐུའི་ངང༔

དུས་ནམ་ཡང་འདུ་འབྲལ་ག་ལ་ཡོད༔ ཀློང་རིག་དབྱིངས་འོད་གསལ་ངང་སྐྱོངས་དང༔ ང་ཆོས་བྱིངས་མཁའ་ཀློང་ཡངས་པར་ཤར༔ ད་དབྱིངས་ཀྱི་རོལ་པར་དབྱིངས་ལ་བཞུགས༔ གསུངས་ནས་གཙོ་འཁོར་གསུམ་པོ་འོད་ཐིག་གི་རྣམ་པར་གྱུར་ནས་རང་གི་སྙིང་གར་ཐིམ་པར་སྣང༔ ས་མ་ཡ༔ ཧ་ཧ། གང་གི་སློབ་འབངས་ཀུན་གྱི་ཐ་ཤལ་བ། །མདོ་མེད་ཆོས་མེད་བདེ་སྐྱོང་དབང་མོ་ཡིས། །འཁྲུལ་སྣང་ཟད་མེད་ཉིན་མཚན་བར་མེད་པས། །འཁྲུལ་ ༡༨༩༽ཚིག་ཡིག་རིས་བྲིས་པ་དགོས་མེད་ཀྱང༌། །ཤཱི་ལ་བཛྲ་ནན་ཆགས་ཆོས་བསྐུལ་ངོར། །མདོ་མེད་འཆོལ་མོས་འཁྲུལ་སྣང་ཡིག་རིས་བྲིས། །རང་ལ་དད་མོས་ཡོད་པའི་བུ་སློབ་མཆོག །ཤཱི་ལ་བཛྲ་ལ་སོགས་མཆེད་གྲོགས་རྣམས། །ཐུགས་ཀྱི་བཞེད་དོན་ཅུང་ཞིག་ཕུལ་བ་དགེ དགེའོ།། ༈ ( Dakini Secret letter here) དབྱིངས་མི་འགྱུར་ཐིག་ལེའི་མཁའ་ཀློང་ནས༔ གདངས་རང་བྱུང་འཕྲུལ་གྱི་བརྡ་དོན་ངོམས༔ ཤར་རྟ་བདུན་དཀྱིལ་འཁོར་ལྷོ་རུ་འཕེན༔ ཕག་ནག་པོའི་འཁུན་པས་ཡུལ་གསུམ་འཇིགས༔ དབྱར་རྔ་ཡི་རང་ནོར་གཙུག་ཏུ་མཛེས༔ སྲིན་བྱ་ཡི་མདངས་ལྟར་འགྲན་ལ་ཆས༔ བྱང་མུན་པའི་ཁྲོད་ནས་གློག་དམར་འཕྱོ༔ གཉིས་སྐྱེས་ཀྱི་མདངས་དང་མ་བྲལ་གལ༔ བྲག་སྤྲེའུས་ཡལ་ཀའི་རི་དྭགས་ལ༔ མདོག་དམར་སེར་རྫས་ཀྱིས་བསླུ་བྲིད་ངོམས༔ གདོང་ལྔ་ཡི་རང་ཚུགས་མ་ཟིན་ན༔ ལྷ་དམར་པོས་རྒོལ་བ་རང་ལ་སྡང༔ གནས་ཆུ་གཉིས་འདུས་པའི་གཡས་ཟུར་ན༔ བྱ་ཐང་དཀར་འགྱིང་འདྲའི་གཡོན་ངོས་སུ༔ ཆོས་པུསྟི་བརྩེགས་པའི་ལྟེ་བ་རུ༔ དཔལ་ ༡༩༠༽རྟ་མགྲིན་ལྷ་དགུའི་ཟབ་སྒྲུབ་ནི༔ གནམ་ལྕགས་ཀྱི་སྒྲོམ་དང་རྡོར་ཕུར་ཡོད༔ དུས་རི་མོ་ཅན་གྱི་མཇུག་ཏུ་གསལ༔ དཔའ་བོ་ ( Dakini Secret letter here) མིང་དང་ལས་ཀྱིས་འཕྲད༔ གནད་དེ་དང་སྟབས་ལྡན་སྲིད་གྱུར་ན༔ ཁྱེད་ཚེ་ཆོས་གདུལ་བྱ་རིམ་གྱིས་འབྱུང༔ ཡུལ་གསུམ་ལ་གཏེར་གཉིས་བསྟན་གཞི་འཛུག༔ དོན་གཉིས་ཀྱི་མཛད་པ་མཐར་རྒྱས་ངེས༔ བརྡ་གོའམ་བདེ་བའི་འབྱུང་གནས་མ༔ ཞེས་ཟེར་བར་སྣང༔

རི་བོ་ཆེའི་བླ་སེར་རྣམས་ཀྱི་ཞལ་ངོ་མི་ལྡོག་ཙམ་དུ་འཁྲུལ་སྣང་ཡིག་རིས་སུ་བདེ་བའི་རྡོ་རྗེས་བྲིས་པའོ།། ༈ དུས་འཛིན་མེ་གླང་ལོའི་ཟླ་བ་གསུམ་པའི་ཚེས་བཞིའི་དགུང་མོ་ཐུན་གསེང་ཞིག་ཏུ༔ བྱིའུ་ཆུང་དོང་དམར་ཞིག་གིས༔ ཡ་ཡ༔ རྣལ་འབྱོར་བདེ་སྐྱོང་དབང་མོ༔ ཚུལ་མཐུན་ཡིད་ཀྱིས་བཀོད་པའི་གནས་དེར༔ བགྲོད་པའི་དུས་ནི་བྲག་འཛིན་སྤྲེའུ༔ གནམ་སྨན་སྤྲུལ་པའི་མི་མོས་བསླུ་བྲིད༔ རང་གཞན་སྟབས་ཀ་གཟབ་པ་གལ་ཆེ༔ ཐུགས་ཀྱི་མིང་ཆགས་གནས་སུ་གཉིས་སྐྱེས༔ ལ་འུར་ལ་འུར་རང་ཆོས་བསྒྲུབ་ཚེ༔ ནམ་མཁའི་དབང་གཞུའི་མདངས་ལ་མ་ཞེན༔ ལས་འབྲེལ་ཐུགས་བཅུད་སྙིང་པོའི་ ༡༩༡༽ ཉམས་ལེན༔ དུས་བབས་པདྨ་རི་ནས་ལོན་མཛོད༔ ཀ་ལིའི་སྒྲ་ཡིས་ས་གསུམ་གཡོ་ཚེ༔ རང་གཏེར་གསང་བ་སྐོར་གསུམ་ཟབ་གཏེར༔ ཉེ་མིན་རིང་ནས་པདྨའི་མིང་གིས༔ བརྡ་དོན་གསལ་ལ་ཅི་ཆ་ཅི་ཡོད༔ ཆོས་བདག་བུ་ལྔ་ལས་ཀྱིས་བསྐུལ་ནས༔ བྱི་བའི་འཛུམ་གྱི་དུས་དང་འཕྲད་ངེས༔ དེ་ལ་ཟབ་པའི་གདམས་ཁྲིད་ཡོངས་རྫོགས༔ སྦས་གསང་མེད་པར་བུ་ལ་སྤྲོད་དང༔ གཏེར་གཉིས་བསྟན་པ་དེའི་ཕྱོགས་དར་ངེས༔ དེ་སོགས་རིག་པས་རྟོག་དཔྱོད་མཛོད་དང༔ འཕྲལ་འཕྲལ་བྱ་བ་ངང་གིས་གསལ་ངེས༔ ཞེས་ཟེར་སྣང་འཆར༔ བདེ་བའི་རྡོ་རྗེས་སོ༔ ༈ སང་སང༔ ང་འོང་བ་པདྨ་ལྗོངས་ནས་འོང༔ གཤོག་དྲུག་ལ་ངལ་བ་ཅང་མ་མཆིས༔ ལྷོ་སྤོ་རོང་གི་གསང་གཏེར་ཁྱོད་ལ་དབང༔ མ་ཌཱ་ཀིའི་ངག་གསལ་ཁྱོད་ལ་དབང༔ ཡ་ཡ༔ ཤར་ཁུ་བྱུག་སྔོན་མོ་ལྷོ་རུ་བཞུད༔ དཔལ་རྟ་མགྲིན་སྤྲུལ་པའི་སེམས་དཔའ་དེ༔ ( Dakini Secret letter here) མིང་འཛིན་པ༔ དཔྲལ་བ་ལ་ཧྲཱིཿཡིག་དམར་པོ་བཀྲ༔ ཆོས་འཛིན་གྱིས་སྐྱེས་བུ་ཨ་ཙར་དང༔ འབྲོག་བན་དང་ནམ་སྙིང་བཻ་རོ་དང༔ རྨ་ཐོག་དང་གཡུ་སྒྲ་ལང་ ༡༩༢༽ འགྲོ་སོགས༔ ལས་ཅན་གྱི་ཆོས་བདག་བུ་དགུར་འཕྲད༔ བསྟན་འགྲོ་བའི་བདེ་སྐྱིད་རིམ་གྱིས་སྨན༔ སྨད་དུ་བ་སྔོན་པོ་ནུབ་ལ་འཕྱོ༔ ནུབ་ཁུ་འཕང་རྩེ་དྲུག་ཕྱོགས་ནས་འགྱེད༔ མི་བདུད་སྤྲུལ་ཞིག་གིས་མ་བསླུས་ན༔

མགོན་འཕགས་པའི་སྤྲུལ་པས་བོད་ཁམས་སྐྱོང༔ སྤོ་རོང་གི་གཏེར་སྒོ་དེ་དུས་འབྱེད༔ ཨ་ཙར་ལ་མཁའ་འགྲོའི་ཐུགས་བཅུད་གཏོད༔ འབྲོག་བན་གྱི་སྐྱེ་བརྒྱུད་ཨཀྵ་རར༔ རྫོགས་རིམ་དང་མ་རྒྱུད་སྙིང་པོ་གཏོད༔ གཡུ་སྒྲ་དང་བཻ་རོ་ཟུང་སྤྲུལ་ལ༔ ཚེ་སྒྲུབ་དང་མན་ངག་གསང་ཁྲིད་གཏོད༔ རྨ་ཐོག་གི་སྤྲུལ་པ་ལོ་ཀའི་མིང༔ དཔལ་དེ་ལ་རྟ་མགྲིན་ལྷ་དགུ་གཏོད༔ གཡུ་སྒྲ་ཡི་སྤྲུལ་པ་བཛྲ་མིང༔ དཔལ་དེ་ལ་མཁའ་འགྲོའི་སྒྲུབ་པ་གཏོད༔ དཔལ་དབྱངས་ཀྱི་སྤྲུལ་པ་ཀཱིཏྟིའི་མིང༔ དཔལ་དེ་ལ་སེམས་དཔའི་ཐུགས་སྒྲུབ་གཏོད༔ ཨ་ཙ་ར་དང་ལང་འགྲོ་ཟུང་སྤྲུལ་ལ༔ སུརྻའི་མིང་མཐའ་འཛུམ་དྲུག་འཛིན༔ དཔལ་དེ་ལ་ཟབ་ཆོས་ཡོངས་རྫོགས་གཏོད༔ མཚོ་རྒྱལ་གྱི་བྱིན་ཐོབ་པདྨའི་མིང༔ དཔལ་དེ་ལ་བཀའ་སྲུང་ཆོས་སྐོར་གཏོད༔ ད་དེ་སོགས་ཆོས་བདག་སྐྱེས་དབུ་རྣམས༔ སྦྲང་མ་ཡིས་རྩི་བཅུད་རོལ་བ་བཞིན༔ རང་སྐལ་གྱི་ཆོས་དང་འཕྲད་པར་ངེས༔ རིམ་གཉིས་ཀྱི་ཉམས་ལེན་གནད་ཟབ་ན༔ དོན་གཉིས་ཀྱི་མཛད་པ་ཚེ་འདིར་འགྲུབ༔ དོན་གོའམ་བདེ་བའི་འབྱུང་གནས་མ༔ ང་འགྲོ་དང་འོང་མེད་ ༡༩༣༽ རང་སྣང་བ༔ མ་མཁའ་འགྲོའི་བརྡ་དོན་ཁྱོད་ལ་གདམསཿ དེ་གསང་ཞིང་གསང་བ་ཨ་ཐཾ་རྒྱ༔ ཞེས་ཟེར་སྣང་ཤར༔ མེ་གླ་ཟླ་ཚེས་ལ་བདེ་བའི་རྡོ་རྗེས་བྲིས་པའོ།། ༈ འབྱུང་འགྱུར་ལུང་བྱང་ཟུར་གསལ་མཁའ་འགྲོ་ཀུན་གསལ་མས་གདམས་པ༔ ལྷོ་ཕྱོགས་མངྒའི་མིང་འཛིན་གནས་ཀྱི་སར༔ ཆུ་བོ་སྦ་ཀློང་འཁྲུགས་པའི་ཉེ་ཆ་རུ༔ ཁྱེད་ཀྱི་གདུལ་བྱའི་ལྷག་མ་དེ་རུ་བབས༔ ཁྱེའུ་ཆུང་བཻ་རོའི་བྱིན་ཐོབ་ཅང་ཤེས་འཛིན༔ པདྨ་དྷྭ་ཛ་ཕྲིན་ལས་དཔལ་གྱིས་ཕྱུག༔ སླུ་བྱེད་མི་མོས་བརྫུ་བག་རྨ་བྱར་འགྲན༔ ཀཱི་ལ་ཡ་ཡི་སྲོག་བཅུད་ཉམས་བླངས་ན༔ སྨོན་ལོག་སབྟའི་རྐྱེན་ངན་དབྱིངས་སུ་ཞི༔ ས་འཛིན་དམར་པོས་དུག་སྦྲུལ་ཁ་རླངས་འཕྱོ༔ སྨད་ཀྱི་དུ་བ་སྔོན་པོས་ཡུལ་གསུམ་འཇིག༔ ནུབ་ཀྱི་ཁུ་འཕང་རང་གི་ཕྱོགས་སུ་འཐོར༔ བདུད་སྤྲུལ་ ( Dakini Secret letter

here) དང༔ སྨོན་ལམ་ལོག་པའི་སྐྱེས་བུ་གསུམ་གྱི་མཐུས༔ འཛམ་གླིང་ཉི་ཟླ་ཆུ་འཛིན་ནག་པོས་བསྒྲིབས༔ རྐྱེན་དེས་ཀ་ན་ཀ་ཡི་འབྱུང་པོ་དར༔ བོད་ཁམས་བདེ་སྐྱིད་ཆུ་ཡི་གཉེར་དང་མཚུངས༔ བསོད་ནམས་ལོངས་སྤྱོད་དབང་ཐང་རིམ་གྱིས་ཉམས༔ ཆ་ལུགས་མ་ངེས་རྒྱ་སོག་ཧོར་འདྲའི་ཆས༔ ༡༩༤༽ སྤྱོད་པ་མི་དགེ་སྣ་ཚོགས་ཐབས་ཀྱིས་གསོག༔ རང་གཞན་གཉིས་ཕུང་ངན་འགྲོའི་ས་བོན་འདེབས༔ དཀོན་མཆོག་ལྷ་ཁང་གསུང་རབ་རྟེན་བཞེངས་སོགས༔ རྩིས་མེད་ལམ་ཁའི་རྡོ་བཞིན་རྒྱང་དུ་བོར༔ དུས་ངན་ཕུང་རྫས་གཅེས་པའི་སྲོག་དང་བརྡོ༔ བདེ་འདོད་སྡུག་བསྔལ་ལས་ལ་རྟག་ཏུ་སྤྱོད༔ ཤི་ཚད་ཐམས་ཅད་རྒྱལ་བཙན་འདྲེ་རིགས་སྐྱེ༔ དམ་སྲི་བུད་མེད་སྙིང་ལ་ཞུགས་པ་ཡིས༔ བསྟན་པའི་གཞི་མ་དགེ་འདུན་འདུལ་ཁྲིམས་ཉམས༔ དམ་མེད་ལོག་འཚོའི་ཟས་ལ་རྟག་ཏུ་སྤྱོད༔ བསླབ་གསུམ་ཚུལ་ཁྲིམས་ན་བུན་བཞིན་དུ་ཡལ༔ མདོ་སྔགས་གཉིས་པོ་མེ་ཆུ་འཕྲད་བཞིན་དུ༔ ཡ་མ་ཟུང་གིས་བསྟན་པའི་ཆོམ་རྐུན་བྱེད༔ སྔགས་པས་མགོ་རེག་རབ་བྱུང་ཆས་ཙམ་འཛིན༔ བསྐྱེད་རྫོགས་གདིང་བྲལ་གྲོང་གསེབ་ཁྱི་བཞིན་ཉུལ༔ དགེ་སྦྱོང་སྐྱ་ཆས་དམག་ཇག་ལས་ལ་བརྩོན༔ བསྟན་པའི་ལག་དམར་དམ་སྲི་གྲོགས་སུ་འགྲོགས༔ མཐའ་མི་རྒྱ་སོག་འབོད་པ་རང་གིས་བྱེད༔ མི་འདོད་ལ་ཡོག་སྣ་ཚོགས་རང་ལ་སྡང༔ དུས་ངན་ཟེར་ཞིང་སྤྱོད་ངན་མི་དགེ་བསྒྲུབ༔ དེ་མཐུས་བོད་ཁམས་སྐྱེ་འགྲོ་ཐམས་ཅད་ཀུན༔ མི་བདེའི་སྡུག་བསྔལ་ན་ར་ཀ་དང་མཚུངས༔ ལོངས་ ༡༩༥༽སྤྱོད་བསོད་ནམས་སྲོག་གི་གཤེད་དུ་བབས༔ ཡུལ་མི་ཉེ་འབྲེལ་རྩོད་དང་འཁྲུགས་པའི་གཞི༔ ཆགས་སྡང་གོ་ལྡོག་ཕ་མར་བློ་མི་ཁེལ༔ བྱ་བ་ཐམས་ཅད་མཐའ་མེད་ངན་སོང་རྒྱུ༔ དེ་འདྲའི་དུས་ངན་སྙིགས་མ་སྙིགས་མའི་དུས༔ སྤྱན་གཟིགས་ཕྱག་རྡོར་པད་འབྱུང་སྒྲོལ་མ་དང༔ ཡི་དམ་ཀུན་འདུས་མཁའ་འགྲོ་ཀུན་འདུས་དང༔ བཀའ་སྲུང་ཀུན་འདུས་སེང་ཆེན་དཔའ་བོ་སོགས༔ དེ་དག་རང་རང་སྒྲུབ་ཕྲིན་དྲག་པོའི་ལས༔ མནན་སྲེག་ཟློག་སྒྱུར་ལས་མཐའ་མན་ངག་རྣམས༔

ལག་ལེན་གནད་རྣམས་མ་ནོར་ཚུལ་བཞིན་དུ༔ ཡུལ་སྡེ་གཅིག་མིན་ཀུན་གྱིས་བསྒྲུབ་ནུས་ན༔ ཡུལ་གྲུ་རང་རང་སྒོས་ཀྱི་རྐྱེན་ངན་དང༔ ཁྱད་པར་དུས་ཀྱི་འཁྲུགས་པ་ཀུན་ཞི་ནས༔ བོད་འབངས་བདེ་བའི་གོ་སྐབས་ཅུང་ཞིག་ཤར༔ ཁྱད་པར་རིགས་གསུམ་མགོན་དང་པདྨ་འབྱུང༔ འཇིགས་སྒྲོལ་འཕགས་མ་ཏཱ་རེ་ཉེར་གཅིག་གི༔ སྐུ་བརྙན་བཞེངས་དང་སྙིང་པོ་རྡོ་ལ་བསྐོ༔ ས་དཔལ་ཕུན་སུམ་ཚོགས་པའི་གནས་ཉིད་དུ༔ རིན་ཆེན་གཏེར་གྱི་བུམ་པའི་སྙིང་པོ་བཅས༔ ཡུལ་གྲུའི་རང་ཕྱོགས་ནུབ་དང་བྱང་ངོས་སུ༔ ས་ ༡༩༦༽ཡི་བཅུད་གསོ་མན་ངག་ཨ་ཐམ་རྒྱ༔ སིདྡྷི་ཡིག་དྲུག་ཏཱ་རེ་སྙིང་པོ་དང༔ དུས་ངན་འཇིགས་སྐྱོབ་གསོལ་འདེབས་ལ་སོགས་དང༔ སྐྱབས་འགྲོ་སྒྲོལ་མ་ལེའུ་བདུན་མ་སོགས༔ རས་སམ་ཤིང་ཤུན་རྣམས་སུ་ལེགས་བྲིས་ཏེ༔ རི་བོའི་རྩེ་དང་གྲོང་ངམ་གྲོང་ཁྱེར་དང༔ གནས་དགོན་དབེན་ཁྲོད་ལ་སོགས་ཐམས་ཅད་དུ༔ རླུང་དར་བཙུགས་ན་འཇིགས་དང་སྡུག་བསྔལ་ཀུན༔ མ་ལུས་ཞི་བར་འགྱུར་རོ་བོད་འབངས་རྣམས༔ ལུས་དལ་མ་བྱེད་ཕྱག་བསྐོར་སྒྲིབ་སྦྱོང་རེམ༔ ངག་གི་འཁྱལ་ཚིག་སྤོངས་ལ་སྐྱབས་འགྲོ་དང༔ རིགས་གསུམ་སྙིང་པོ་དང་ནི་སིདྡྷི་སྒྲོངས༔ བློ་སེམས་མི་དགེ་སྣ་ཚོགས་མདུན་མ་བསུ༔ སྙིགས་དུས་འགྲོ་བ་ཡོངས་ཀྱི་མགོན་གཅིག་པུ༔ སངས་རྒྱས་གཉིས་པ་པདྨ་འབྱུང་གནས་ལ༔ སྒོ་གསུམ་མི་ཕྱེད་དད་པ་དྲག་པོ་ཡིས༔ གསོལ་བ་ཐོབ་ལ་སྒོམ་སྒྲུབ་ཉམས་ལེན་འབུངས༔ མི་དགེ་ཚུལ་བཞིན་སྤངས་པའི་བདེན་འབྲས་ཀྱིས༔ སྦས་གནས་ལྷུན་གྲུབ་ལྗོངས་སུ་གནས་ཐོབ་ནས༔ ཚེ་འདིར་མི་གནས་གཏན་སྲིད་ལེགས་ཐོབ་ངེས༔ པདྨའི་བརྒྱུད་འཛིན་གཏེར་བདག་རྣལ་འབྱོར་ཚོགས༔ ཆོས་བརྒྱད་བློས་བོར་དབེན་པར་སྒྲུབ་ཚུགས་ཟུངས༔ ཌཱ་ཀིའི་བཀའ་བཞིན་བསྟན་འགྲོ་རིས་མེད་སྐྱོངས༔ གངས་གསུམ་ལྗོངས་གསུམ་ ༡༩༧༽གནས་གསུམ་གསང་ཕུག་ཏུ༔ བྲག་གི་སྤྲེའུའི་ལོ་རུ་དུས་བབས་གནད༔ སྨོན་ལོག་ ( Dakini Secret letter here) རྐྱེན་གྱིས་མ་བསྒྱུར་ན༔

ཚེ་ཡི་གེགས་རྐྱེན་སེལ་ཞིང་བདུན་ཅུར་འཚོ༔ ཁྭ་ཏ་རོག་པོ་དམར་སེར་ཚོས་ཀྱིས་བསྒྱུར༔ རྐྱེན་དེས་ཡུལ་གཉིས་མི་བདེའི་འཁྲུགས་པ་བགྱིད༔ ཅང་ཤེས་འཛིན་པའི་སྐྱེས་བུས་མ་དཔྱོད་ན༔ ནོར་བུའི་འོད་མདངས་ཉམས་པའི་གྲིབ་ཀྱིས་གོས༔ མཆེ་ལྡན་འཛིན་མ་སྒྱུ་མའི་བུ་མོ་དེས༔ དབང་གཞུའི་འཕྲུལ་གྱིས་བདུད་རྩི་དུག་ཏུ་འགྱུར༔ ལྷོ་རྒྱུད་ནགས་ཁྲོད་གནས་པའི་གདོང་ལྔ་པས༔ བརྟུལ་ཞུགས་མ་ངེས་དམར་སེར་མདངས་འཛིན་པའི༔ སེང་དཀར་ཁྱུ་གཅིག་སྨོན་ལམ་དབང་གིས་འཛོམ༔ ཟབ་པའི་མན་ངག་ལས་ལྡན་དཔལ་དུ་ཤར༔ དུས་ཚིགས་དུས་ཀྱི་རྟེན་འབྲེལ་མ་ལོག་ཅིང༔ ཚུལ་བཞིན་གནད་དང་ལྡན་པར་འཛོམ་གྱུར་ན༔ གཡུ་འབྲུག་གཙུག་གི་ནོར་བུ་ལོན་པར་ངེས༔ ཉག་ལ་སྔར་མེད་གསེར་གྱི་མེ་ཏོག་འཁྲུངས༔ འབྲས་བུའི་བསྟན་པ་གྱད་ཀྱི་གཙུག་ནོར་བཞིན༔ མི་མངོན་གབ་པའི་གནས་སུ་གྱུར་པ་ཡི༔ རྐྱེན་དེས་སྲིན་མོ་སྤུན་གསུམ་ཁ་དར་ནས༔ ཡུལ་གྲུ་གསུམ་ལ་ཁྲག་གི་ ༡༩༨༽མཚོ་མོ་འཁྱིལ༔ པད་འབྱུང་སྤྲུལ་པའི་མཐུ་ཡིས་མ་འདུལ་ན༔ ཐ་མ་བོད་ཁམས་ཕུང་བའི་ཆོམ་རྐུན་བྱེད༔ ནམ་མཁའི་ཁྲི་གདུགས་མུན་པའི་སྨག་དང་འཕྲད༔ སེ་ཕུང་སྤྲུལ་པས་རྒྱལ་བསྟན་ཐབས་ཀྱིས་བཤིག༔ ས་ཡི་བཅུད་ཉམས་ལོ་ཐོག་འབྲས་མི་འབྱུང༔ དམག་འཁྲུགས་མུ་གེ་ནད་ཡམས་ལ་སོགས་དང༔ སྡེ་འཁྲུགས་ནང་དམེའི་འཐབ་རྩོད་རྒྱུན་མི་ཆད༔ པདྨའི་མཚོ་ལ་གསེར་གྱི་ངང་ཁྱུ་འཁོར༔ གསེར་མིག་འཛིན་པ་མི་གཙང་ལམ་དུ་བྱིངས༔ མདོ་གསུམ་ཐང་དུ་ཉ་མོ་བྱེ་ཚན་ཐོན༔ འོད་དཀར་ཟླ་བའི་བདུད་རྩིའི་བསིལ་ཆབ་ཀྱིས༔ མི་སྲུན་སྲིན་མོ་ཕྲིན་ལས་དབལ་གྱིས་གཞོམ༔ ཁྱེའུ་ཆུང་འབྲོག་མི་བཻ་རོ་གཡུ་སྒྲ་དང༔ ལང་གྲོ་ལ་སོགས་རྗེ་འབངས་སྤྲུལ་པ་ཡིས༔ ཐབས་རྣམས་དུ་མས་བོད་ཁམས་རེ་ཞིག་སྐྱོབ༔ སྙིགས་དུས་སེམས་ཅན་གཏེར་དང་མ་འཕྲད་ན༔ རང་བཟོའི་ཆོས་ཀྱིས་གྲོལ་བ་ཐོབ་མི་སྲིད༔ དེ་ཕྱིར་པདྨའི་བརྒྱུད་འཛིན་རྗེས་འཇུག་རྣམས༔ འཆི་བ་དྲན་ན་གཏེར་ཆོས་ཉམས་སུ་ལོངས༔

འཁོར་བར་མི་གནས་དབེན་རིར་སྒྲུབ་ཚུགས་ཟུངས༔ དཀོར་ནག་ལོག་འཚོའི་ཟས་སྤོངས་སློང་མོར་བརྟེན༔ ཆོས་བརྒྱད་འཁྲུལ་ ༡༩༩༽པའི་ལས་ལ་མགོ་མ་འཁོར༔ བློ་སྣ་རྩེ་གཅིག་གུ་རུ་པད་འབྱུང་དང༔ མཆོག་གསུམ་བླ་མ་ཡི་དམ་མཁའ་འགྲོར་གཏོད༔ ཚེ་གཅིག་སངས་རྒྱས་ཐོབ་བོ་སྐལ་ལྡན་རྣམས༔ ལེགས་ཉེས་གསལ་བའི་བརྡ་འདི་ཁྱེད་ལ་གདམས༔ ཡལ་བར་མ་དོར་ཙིཏྟའི་ཀློང་དུ་སྦོས༔ འཕྲུལ་གྱི་བརྫུ་བག་འཕྲུལ་བཞིན་ངོམས་པའི་ཚེ༔ ཁྱོད་ཀྱང་ཡུལ་འདིར་སྡོད་པའི་གནས་དབེན་ཀྱང༔ ས་མ་ར་ཐིའི་རྟེན་འབྲེལ་གྱིས་བསྐུལ་ནས༔ ཕྱོགས་མིན་ཕྱོགས་སུ་བགྲོད་ལ་ཅི་ཆ་ཡོད༔ སྐལ་ལྡན་ཆོས་བརྒྱུད་འཛིན་པ་དེ་རུ་འདུས༔ སྲིན་བྱ་ནག་པོས་ངར་སྐད་མ་སྒྲོགས་ན༔ ཡུལ་དེར་རེ་ཞིག་གནས་ན་འགྲོ་དོན་འབྱུང༔ གསང་གྲོགས་ ( Dakini Secret letter here) འཕྲད་གྱུར་ན༔ ཚེ་ཡི་བར་ཆད་རེ་ཞིག་སེལ་བར་ངེས༔ ས་མ་ཡ༔ རྒྱ་རྒྱ་རྒྱ༔ ཞེས་ཤིང་མོ་ཕག་གི་ལོའི་ཟླ་ཚེས་ལ་མཁའ་འགྲོ་ཀུན་གསལ་དབང་མོ་ཡིན་སྐད་པས་དེ་ལྟར་ཟེར་སྣང་འཆར་ཡང་སྣང་ཆ་ལ་བདེན་རྫུན་ཆ་ཆོད་དཀའ་བས་བཏང་སྙོམས་སུ་བཞག་ཡོད་སྐབས་མི་མཁོ་དགུ་མཁོའི་རྣལ་འབྱོར་པ་རང་གི་ཉེ་གནས་ཤཱཀྱའི་དགེ་བཙུན་ཚུལ་ཁྲིམས་རྡོ་རྗེས་ཡང་ཡང་ནན་ཆེར་བསྐུལ་ངོར་བདེ་བའི་རྡོ་རྗེས་འཁྲུལ་སྣང་ཡིག་རིས་སུ་ ༢༠༠༽བྲིས་པའོ།། དགེའོ།། ༈ དུས་འཛིན་ཤིང་གླང་ལོའི་ཟླ་བ་གསུམ་པའི་གནམ་གང་ཉི་ཕྱེད་ཡོལ་དུས་སུ་ཡོད་སྐབས༔ དབྱིངས་ཐིག་ལེ་འོད་དཀར་གསལ་བའི་ཀློང༔ སྐྱབས་འཁོར་ལོའི་མགོན་པོ་ལས་འབྲེལ་རྩལ༔ དཔལ་ཧེ་རུ་ཀ་པའི་ཆས་ལྡན་པ༔ མ་མཁའ་འགྲོ་གཉིས་བཅས་དབྱིངས་སྣང་ཤར༔ ཞལ་འཛུམ་པའི་ཚུལ་གྱིས་འདི་སྐད་གསུངས༔ ཚུར་གསོན་དང་བརྩེ་ལྡན་སྙིང་གི་གྲོགས༔ ལམ་ཟབ་མོ་ལྷུན་གྲུབ་འོད་གསལ་ལ༔ གོལ་ཤོར་དང་ནོར་སའི་འཕྲང་མེད་ཀྱང༔ རྩ་རླུང་ཐིག་རྒྱས་བཏབ་གནད་གསང་ལ༔ ཐབས་མཁས་པས་ཉམས་ལེན་འདི་ལྟར་མཛོད༔ མི་གཞན་ལ་བློ་གྲོས་གསལ་མི་དགོས༔

ངེད་ཐབས་ཤེས་སྔོན་གྱི་དམ་བཅས་བཞིན༔ དུས་དུས་སུ་ཉམས་ལེན་གབ་འཁྲུགས་རྣམས༔ ངས་ཁྱོད་ལ་སྨྲའོ་ཡིད་ལ་ཟུངས༔ རང་རིག་མི་འགྱུར་དབུས་མཐའ་བྲལ༔ སྟོང་དབྱིངས་ཆོས་སྐུ་བྱང་ཆུབ་སེམས༔ འགྱུ་བ་དངོས་མེད་ཡེ་ཤེས་གསལ༔ བདེ་སྟོང་སྤྲོས་བྲལ་བློ་ལས་འདས༔ ཟུང་འཇུག་རྟོགས་པ་མཁའ་ལྟར་ཁྱབ༔ ཉོན་མོངས་སྐྱོན་བྲལ་ངང་དེར་གྲོལ༔ གང་ཤར་ཆོས་ཉིད་འཁོར་ལོ་སྟེ༔ བསལ་བཞག་མི་དགོས་གདོད་ནས་དག༔ འདིར་སྣང་སྒྱུ་ ༢༠༡༽མའི་དཔེ་བཅུ་བཞིན༔ ཆགས་ཞེན་འཁྲུལ་འཛིན་གཞི་ལ་སངས༔ ཆོས་ཉིད་དོན་ལ་སོམ་ཉི་བྲལ༔ འཁྲུལ་སྣང་འཁྲུལ་བྱེད་ཡུལ་ལས་འདས༔ གོལ་ཤོར་ནོར་བའི་འཛིན་ཞེན་བོར༔ ཐམས་ཅད་རོ་སྙོམས་ཆོས་སྐུར་རྟོགས༔ སྐུ་གསུམ་མཉམ་ཉིད་ངང་དུ་ཀློད༔ དེ་ནི་ཁྲེགས་ཆོད་གསལ་འདེབས་ཡིན༔ ལུས་གནད་གང་བདེར་ཤིག་གེར་ཞོག༔ རྩ་གནད་ལུས་ལ་གདབ་པར་མཛོད༔ སྒྱུ་ལུས་འོད་སྐུར་གྲོལ་བའི་གནད༔ ངག་རླུང་མ་བཅོས་རང་སར་འཕེན༔ རླུང་གནད་ངག་ལ་གདབ་པར་མཛོད༔ ལས་རླུང་ཡེ་ཤེས་རླུང་དུ་འཕོས༔ སེམས་ཉིད་མ་བཅོས་ངང་དུ་སྐྱོངས༔ རིག་གནད་སེམས་ལ་གདབ་པར་མཛོད༔ སེམས་ཉིད་འོད་གསལ་སྨིན་པར་བྱེད༔ འཆར་བ་ཡུལ་གྱི་གནད་གཟེར་ན༔ དབྱིངས་ཀྱི་ཡེ་ཤེས་ལམ་དུ་མངོན༔ གཟིགས་པ་སྒོ་ཡི་གནད་བརྩོན་ན༔ དབྱིངས་སྣང་ཐིག་ལེའི་སྐབས་འབྱེད་བྱེད༔ གཟིར་བ་རིག་པའི་གནད་ལྡན་ན༔ གང་སྣང་ཡེ་ཤེས་གྲོགས་སུ་འཆར༔ ངག་རླུང་རང་སོར་འཕེན་པ་ཡིས༔ དག་དང་མ་དག་རླུང་སྐབས་འབྱེད༔ སེམས་དང་སེམས་བྱུང་ཤུགས་སུ་འཕེན༔ སྣང་སེམས་རིག་པར་གྲོལ་བའི་གནད༔ ཆོས་ཉིད་འོད་གསལ་དབྱིངས་སུ་འཕེན༔ ༢༠༢༽ རིག་པ་དབྱིངས་ཐིག་མི་འབྲལ་གནད༔ ལས་རླུང་དབུ་མར་བཅིང་བ་ཡིས༔ རླུང་བཅུ་ལས་སུ་རུང་བའི་གནད༔ སེམས་རྟོག་རིག་པར་བཅིངས་བ་ཡིས༔ སྣང་སེམས་ཆོས་སྐུར་གྲོལ་བའི་གནད༔ དབྱིངས་དང་ཡེ་ཤེས་ཐིག་ལེ་གསུམ༔ ཅི་བཞིན་མ་ནོར་གནད་ལ་རེས༔ གང་སྣང་གཉིས་འཛིན་བློ་བོར་ལ༔ ཆོས་ཉིད་མི་འགྱུར་དགོངས་པ་སྐྱོངས༔

ལྷུན་གྲུབ་འོད་གསལ་ངང་གིས་འཆར༔ དེ་སོགས་ཆེ་ལོང་ཙམ་ཡིན་པས༔ སྐབས་སྐབས་གསལ་འདེབས་ང་ཡིས་སྨྲ༔ ཡང་བདག་གིས་སྨྲེ་སྔགས་ཀྱིས་མཆི་མ་འཁྲུགས་ནས་འདི་སྐད་ཞུས༔ དབྱིངས་དང་ཡེ་ཤེས་དབྱེར་མེད་རིག་པའི་སྐུ༔ རང་རིག་དོན་གྱི་བླ་མ་ཧེ་རུ་ཀ༔ སྙིགས་དུས་འགྲོ་བའི་མགོན་པོ་ལས་འབྲེལ་རྩལ༔ ཐུགས་རྗེ་ཞི་བའི་དབྱིངས་སུ་མི་གཟིམས་པར༔ མགོན་མེད་ཉམ་ཐག་བདག་ལ་ཐུགས་རྗེས་གཟིགས༔ སྔོན་སྨོན་ལས་འབྲེལ་བཟང་པོས་གཏེར་ལ་དབང༔ ཡིད་བཞིན་ནོར་བུ་ལྟ་བུའི་ཁྱེད་དང་འཕྲད༔ མྱུར་ལམ་གསང་སྔགས་སྤྱོད་པའི་སྐལ་བར་ལྡན༔ བོགས་འབྱིན་བརྟན་ཐོབ་རླུང་སེམས་དབུ་མར་དྲངས༔ ནང་དབྱིངས་འོད་གསལ་སྣང་བཞི་མཐའ་རུ་ཕྱིན༔ ཟུང་འཇུག་རིག་སྐུ་མངོན་གྱུར་ལམ་མཆོག་བརྙེས༔ འོན་ཀྱང་བསོད་ནམས་དམན་དང་བདུད་དབང་གིས༔ ༢༠༣༽རྗེ་ཁྱེད་ཡུལ་དུ་མི་བཞུགས་ཞིང་དུ་ཡིབས༔ མགོན་མེད་བདག་ནི་གཅིག་པུར་ཤུལ་དུ་བོར༔ ཉིན་མཚན་བར་མེད་སེམས་རྩ་སྡུག་གིས་ནཽན༔ གསལ་བྱེད་དབང་སྒོར་ཆུ་རྒྱུན་བར་མེད་འབེབས༔ དེ་འདྲའི་སྡུག་བསྔལ་བསམ་ཚེ་སྐྱོ་བ་སྐྱེ༔ མན་ངག་གདམས་ཁྲིད་གནད་གསང་ཞུ་ས་མེད༔ གོལ་ཤོར་ནོར་གསུམ་གེགས་སེལ་སུ་ཡིས་བྱེད༔ ཁོ་མོའི་ལས་མཐའ་དེ་ལྟར་དགོས་པ་ཡི༔ སྔོན་ལས་ངན་པའི་རྐྱེན་དབང་ཅི་ལས་བྱུང༔ ཡེ་ཤེས་སྤྱན་ལྡན་ཁྱེད་ཀྱིས་བསྟན་དུ་གསོལ༔ ད་ནི་མྱུར་དུ་འབྲལ་མེད་ཐུགས་རྗེས་ཟུངས༔ ཞེས་དང༔ ཡང་བདག་གིས་ཉིད་སྐུ་དབྱིངས་སུ་བསྡུས་ནས་ཉིན་ཞག་བཅོ་ལྔ་ཙམ་སོང་སྐབས་ཡང་སྤྲུལ་གྱི་དགོངས་པ་གཏད་པ་ཨེ་ཡིན་བསམ་པའི་རྟགས་མཚན་རེ་བྱུང་བས་གསལ་པོ་ཞིག་གསུང་དུ་གསོལ་ཞུས་པས༔ ཡང་དཔའ་བོའི་ཞལ་ནས་བདག་ནམ་ཡང་ཁྱེད་དང་འདུ་འབྲལ་མེད་པས༔ ང་སྤྲུལ་བྱིས་པ་ཆུང་ངུས་ཁྱེད་ལ་དགོས་པ་ཨེ་ཡོད་མི་ཤེས་གསུངས༔ ཡང་བདག་གིས་ཉིད་ཀྱི་ཞལ་བཞེས་ལྟར་བསོད་སྤྲུལ་རིན་པོ་ཆེའི་ཐུགས་རྟེན་དུ་ཉིད་འབྱོན་པར་ཞལ་གྱིས་བཞེས་པ་དེའི་དོན་དང་ལྡན་པ་བཀའ་དྲིན་མི་ཆུང་བར་ཞུ་ཞུས་པས༔

ཡང་ ༢༠༤༽ཌཱ་ཀིའི་ཞལ་ནས་འདི་སྐད་ཟེར༔ ཧེ་ཧེ༔ ལྷོ་གསེར་གྱི་བ་དན་འོད་པོ་ཆེ༔ བྱང་མུན་པའི་ཁྲོད་དུ་སྐུ་བསྐྱོད་ན༔ ལུང་ཆེན་གཉིས་འདུས་པའི་གཡོན་ཟུར་ན༔ རི་ཁྲོ་བོ་འགྱིང་འདྲའི་གཡས་ཟུར་ན༔ ཁོང་སངས་རྒྱས་གླིང་པའི་རྣམ་རོལ་གར༔ གཏེར་འཛིན་པ་ཤསྟྲའི་མིང་གིས་བརྒྱན༔ ཆོས་ཟབ་པའི་རང་སྐལ་དུས་སུ་སྤྲོད༔ དེའི་གནད་དང་ལྡན་པར་མ་གྱུར་ན༔ འཛུམ་དྲུག་གིས་ཁུར་ལ་ཅི་ཆ་ཡོད༔ སྐུ་ཡེ་ཤེས་སྒྱུ་མའི་ཟློས་གར་ནི༔ སྔོན་ཚེ་རབས་ལས་འཕྲོའི་འབྲེལ་བ་ཅན༔ ཐོག་མ་ཡི་མིང་ཅན་མི་མོ་ལ༔ སྒྱུ་འཕྲུལ་གྱི་ཟླ་ཟེར་ནིརྨཀཿ གཡུ་འབྲུག་གི་ཟེར་དང་མ་འཕྲད་ན༔ ཐབས་མཁས་ན་བསྟན་པའི་ཉི་གཞོན་ཤར༔ བློ་རིག་པ་དཔྱོད་ཤེས་མཁས་གྱུར་ན༔ དུས་ནམ་ཞིག་མི་འགྱང་རང་ནོར་རྙེད༔ ད་དེ་དང་དེ་སོགས་རིག་པས་དཔྱོད༔ ཡུལ་ལྡན་པའི་སྐྱེས་བུ་མ་གཏོགས་པའི༔ ཁྱོད་གང་ཤར་ཡུལ་དུ་མི་འདོམས་པར༔ སྦས་གསང་དང་ངག་སྒོ་བསྡམ་པ་གནད༔ ཅེས་ཟེར་ནས་ཐམས་ཅད་དབྱིངས་སྣང་ཐིག་ལེའི་རོལ་པར་མི་སྣང་བར་གྱུར་རོ༔ ཅེས་པ་འདིའང་འཁྲུལ་སྣང་གབ་སྦས་སུ་ཡོད་སྐབས་གཞན་ཚིག་གི་རྗེས་སུ་འབྲངས་ནས་ལུང་བསྟན་འཆལ་ཚིག་ཏུ་ཤོར་ ༢༠༥༽བའི་རྐྱེན་གྱིས་སྐལ་ལྡན་གྱི་སྐྱེས་བུ་དམ་པ་ཚུལ་ཁྲིམས་རྡོ་རྗེ་དང་ཚོགས་རྒྱམ་གཉིས་ཀྱིས་ནན་ཆེར་བསྐུལ་ངོར་ཀུན་བཟང་བདེ་སྐྱོང་དབང་མོས་འཁྲུལ་སྣང་ཡིག་རིས་སུ་བྲིས་པ་དགེའོ།། ༈ ཧེ་ཧེ༔ ཉམས་ཆུང་གི་རྒན་མོའི་བསམ་ཚོད་ལ་སྦྱར་ན༔ གཏེར་མིན་གྱི་གཏེར་འདྲའི་ཡིག་རིས་ཀྱིས་ཅི་བྱེད༔ དུས་ངན་གྱི་རང་མཚང་མི་འགྱང་བར་ངོམས་དུས༔ ལས་ངན་གྱི་སེམས་ཅན་བདག་འདྲ་ཡིས་མི་ཐུལ༔ མདོ་སྔགས་ལ་མི་གནས་སློབ་ངན་རེ་ཡོད་ཀྱང༔ རང་གཞན་ཀུན་ངན་སོང་ས་བོན་དེ་རེད་ན༔ མཚོ་སྐྱེས་ཀྱི་བླ་མ་པད་འབྱུང་གི་ཞལ་ནས༔ ཆོས་ལམ་དུ་ཞུགས་ཀྱང་ཆོས་བྲེད་དུ་སོང་བའི༔ སྐྱོན་ལྡན་གྱི་འཁོར་སློབ་སྤང་བ་དེ་གནད་ཡིན༔ རང་གཞན་ཀུན་དུག་ཆུའི་འདམ་རྫབ་ལ་ལྷུང་ངེས༔

ཞེས་གསུངས་ཀྱི་རྡོ་རྗེའི་ཚིག་ཞོར་ལ་བལྟས་ན༔ ཡུལ་དེ་དང་དེ་ཡི་ཕྱོགས་སུ་ནི་ཉེ་བས༔ སྔོན་ལས་དབང་དྲག་པོའི་སྟོབས་ཤུགས་ཞིག་མེད་ཚེ༔ རང་གཅིག་པུར་ངེས་མེད་གནས་ཡུལ་དུ་འགྲོ་སྙམ༔ གནས་ཀ་ལིང་ཀ་ཡི་འབྱུང་པོ་དེས་བསྐུལ་ནས༔ ལྷོ་གསེར་གྱི་བ་དན་ཅི་འགྱུར་ནི་མི་ཤེས༔ གྲོགས་བི་མའི་སྤྲུལ་པ་འཕྲུལ་ལྡན་ཞིག་མེད་ན༔ ༢༠༦༽གྲངས་ལྔ་ཕྲག་དགུ་ཡོལ་དབང་གཞུ་བཞིན༔ དབྱིངས་ནམ་མཁར་ཐིམ་ལ་ཅི་ཆ་ཡོད༔ སེང་དཀར་མོའི་གཡུ་རལ་འབྲུག་གིས་ལོན༔ དཔའ་བོ་ཡོས་ཁུར་ ( Dakini Secret letter here) དེ་སོགས་འབྱུང་འགྱུར་བྱ་བ་ལ༔ ཡིད་འཁུམས་ནས་གང་ཤར་རྫུན་རིས་སུ༔ སྤྲང་སུ་ཁ་བཛྲ་མིང་གིས་བྲིས༔ ༈ གཉིད་འོད་གསལ་འདྲེས་པའི་སྣང་ཆ་ལ༔ ཡུལ་ཞིང་ཁམས་ཕུན་ཚོགས་རྣམ་དག་དབུས༔ འོད་ལྔ་ལྡན་གཟི་བརྗིད་འཁྲིགས་པའི་ཀློང༔ ངའི་སྐྱབས་གཅིག་འདྲེན་སྟོན་ཆོས་ཀྱི་རྗེ༔ ཕ་པདྨ་ལས་འབྲེལ་ཡུད་ཙམ་མཇལ༔ ལེགས་ཉེས་ཀྱི་བརྡ་དོན་སྣ་ཚོགས་ཞུས༔ གྲངས་མང་བས་ཡིད་ངོར་མི་གསལ་ཀྱང༔ བུ་ཤཱི་ལ་བཛྲ་འདོད་དོན་དུ༔ བརྡ་འཕྲུལ་གྱི་རོལ་མོ་འདི་སྐད་གསུངས༔ ཡ་ཡ༔ ཙནྡན་སྡོང་པོའི་རྩེ་ན༔ གསུང་སྙན་རྨ་བྱའི་བསྒྱུར་མཁན༔ མཁའ་ལྡིང་གཞོན་ནུའི་སྟོབས་ཀྱིས༔ རང་ནོར་ཅུང་ཞིག་ལོན་པར༔ དྲི་བསུང་ངད་པའི་རོ་ལ༔ སྐལ་ལྡན་བུང་བའི་ཚོགས་འདུ༔ གཏེར་གཉིས་བསྟན་པ་གསལ་བ༔ བྲག་གིས་སྤྲེའུས་བསུ་ན༔ སྒྲ་བརྒྱའི་གཟི་མདངས་དེ་ཙམ༔ སྔོན་སྨོན་ལས་འཕྲོ་ལྡན་པས༔ གཏེར་གཉིས་ལས་གཉེར་དབང་བ༔ ཕ་ཡི་བཀའ་ལྟར་ ༢༠༧༽བསྒྲུབ་དང༔ མི་རིང་དོན་གཉིས་འབྱུང་ངེས༔ ངུར་སྨྲིག་བསྟན་ལ་འཇུག་ནས༔ མ་བཅོས་ལྕང་ལོ་ལྡན་ན༔ གནས་སྐབས་འཕྲལ་རྐྱེན་དེས་སེལ༔ འདི་འོག་ཆུ་གསུམ་འདུས་པ༔ ཨ་ཡིས་བརྒྱན་པའི་ཡུལ་དུ༔ ཁྲིམས་ལྡན་དཔའ་བོའི་མིང་ཅན༔ དག་སྣང་ཆོས་སྐོར་འབྱེད་པའི༔ རྟེན་འབྲེལ་གནད་ཟབ་ལེགས་འོང༔ དམ་སྲིའི་ཆོ་འཕྲུལ་ངོམས་པས༔ ལོ་འདིར་ཅུང་ཞིང་འཚེ་བས༔ སེལ་བྱེད་ཀུན་འདུས་འཇིགས་བཟློག༔

འབྱུང་བཞི་གང་ལ་བྱས་ཀྱང༔ ས་དཔལ་གནད་ལ་བརྟེན་དགོས༔ མི་འགྱུར་རྡོ་རྗེའི་སྒྲུབ་པ༔ འཕྲུལ་གྱི་ཆོ་ག་ཟབ་དགོས༔ གནད་ལྡན་ཚུལ་བཞིན་བསྒྲུབ་ན༔ འཕྲལ་རྐྱེན་དེ་ཡིས་སེལ་ངེས༔ གཡུ་འབྲུག་དུང་གི་རྭ་ལ༔ ཧ་ལོའི་ཀུ་མུཏ་བཞད་པས༔ བློ་ལྡན་རིག་པས་དཔྱོད་ལ༔ སྟབས་ཀ་གཟབ་པ་གལ་ཆེ༔ བྱང་གི་མི་སྡུག་བདག་པོས༔ ཙནྡན་དྲི་བསུང་བཅོམ་པས༔ ཁྲིམས་ཀྱི་བ་གམ་གཡོ་ཚེ༔ བློ་ངན་ཁ་ཏ་རོག་པོས༔ གཟི་མདངས་རྨ་བྱར་འགྲན་འོང༔ དེ་དུས་ང་ཡི་ཟབ་སྒྲུབ༔ བརྩོན་འགྲུས་ལྕག་གིས་བསྐུལ་ནས༔ ཟབ་གསུམ་གནད་དུ་བསྣུན་ ༢༠༨༽ན༔ ན་ངན་གཡུལ་ལས་རྒྱལ་ངེས༔ དེ་དང་དེ་སོགས་སྤྱོད་དང༔ འཕྲལ་འཕྲལ་བརྡ་དོན་གསལ་འོང༔ གཞན་ལ་གུ་ཧྱ་ཨ་ཐཾ༔ 

ཅེས་པ་འདི་ཡང་སྙིང་གི་བུ་གཅིག་ཤཱི་ལ་བཛྲ་གྱི་བཞེད་དོན་དུ་འཁྲུལ་འབྱམས་མདོ་མེད་སུ་ཁ་བཛྲ་གྱིས་སེར་དགོན་དབེན་ཁྲོད་ནས་བྲིས་པའོ།། ༈ དུས་འཛིན་མེ་སྟག་ལོའི་ཟླ་བ་གཉིས་པའི་ཚེས་བཅུ་གསུམ་ཉིན་གླིང་བུའི་སྒྲ་ཚོར་བས་རྐྱེན་བྱས་ཏེ་བླ་མ་ཡིད་བཞིན་ནོར་བུ་ཤིན་ཏུ་དྲན་ནས་ངུ་ཞིང་བསྡད་ཡོད་པས༔ གཏེར་སྒྲོམ་གྱི་སྟེང་ནས་བྱ་ཟེ་མོ་ལྟ་བུའི་གཙུག་སྒྲོ་ཤིན་ཏུ་རིང་བ་ཁ་དོག་སྣ་ཚོགས་སུ་བཀྲ་བ་ཞིག་བྱུང་ནས་འདི་སྐད་ཟེར༔ ཡ་ཡ་ཨ་ལྕམ་བཞིན་ལེགས་ལ༔ ཁྱེད་གཅིག་པུར་སེམས་གཅོང་ཅིའི་ཕྱིར་དགོས༔ ང་བདེ་བདེ་མཁའ་འགྲོའི་གྲོང་ཁྱེར་ནས༔ མདངས་ལྔ་ལྡན་ཐིག་ལེར་བརྫུས་ཏེ་འོངསཿ ཁྱེད་ཡིད་གཅོང་མི་དགོས་ངས་གྲོགས་བྱེད༔ གནས་ལྔ་ཡི་མཁའ་འགྲོ་དགྱེས་སྐོང་ཕྱིར༔ བཅུད་འཛིན་གྱི་བུ་མོ་བཅུས་ཉེར་དྲངས༔ བཞིན་ལྡན་གྱི་སྟོབས་རྩལ་ཡུལ་ལྟར་བགྲོད༔ སོ་གཉིས་ཀྱི་ཟླ་བའི་འོད་ཟེར་དང༔ བཅུ་ཕྲག་བཞི་ནི་ཉི་མའི་སྙིང་པོ་གཉིས༔ དེ་བརྡ་དང་བརྡ་ལན་རྟེན་འབྲེལ་བསྒྲིགས༔ ཟུང་ ༢༠༩༽འཇུག་གི་ཕོ་ཉའི་རྩལ་རྫོགས་ཏེ༔ མདངས་གཅིག་གྲོགས་གཅིག་གིས་བྱེད་ལགས་སམ༔ དེའི་སྟོབས་ཀྱིས་འཁྲུལ་སྣང་གནས་སུ་དག༔ རྣམ་སྨིན་གྱི་ལུས་དྭངས་སྐུ་རུ་སྨིན༔ སྐུ་གསུམ་གྱི་འབྲས་བུ་གཅིག་ཆར་རྫོགས༔ དོན་གོའམ་སྔགས་ཀྱི་རྣལ་འབྱོར་མ༔ ཞེས་ཟེར་བས༔ བདག་གིས་སྨྲས་པ༔ སྣང་བ་བདེན་མེད་ཀྱི་འཁྲུལ་ཁང་ན༔ གཟུགས་སྣང་མ་ངེས་པའི་རི་མོ་ཤར༔ འཕྲུལ་བྱ་ལྔ་ལྡན་གྱི་འོད་ཅན་ཁྱེད༔ གནས་གང་ནས་འོང་དང་ད་གང་འགྲོ༔ དོན་ཅིའི་ཕྱིར་འདིར་ཡོངས་བདག་ལ་སྨོས༔ ང་གྲོགས་པོ་ཁྱོད་ཀྱིས་དགོས་པ་མེད༔ དོན་སྣང་སྟོང་གཉིས་མེད་ཀྱི་ཡེ་ཤེས་འདི༔ ལྷན་སྐྱེས་ཀྱི་ཕོ་ཉ་བདེ་ཆེན་མཆོག༔ དེས་མི་ཆོག་གྲོགས་པོས་ཅི་ཞིག་བྱེད༔ ང་འདུས་བྱས་ཆོས་ལ་སྐྱོ་བ་སྐྱེས༔ ཕ་བླ་མས་བོར་ནས་ལོ་གསུམ་སོང༔ བཤེས་མེད་ཀྱི་དྭའུ་གཅིག་པུར་ལུས༔ ལས་གཅི་ལ་ཐུག་ཀྱང་སྐྱབས་མགོན་མེད༔

མཛེ་ནད་ཀྱིས་ཐེབས་པའི་སྐྱེས་བུ་བཞིན༔ འཁོར་སློབ་མས་བསྐྱུར་ནས་ལོ་གསུམ་ཡིན༔ སེམས་སྡུག་གིས་མྱོས་ཀྱང་རེ་ས་མེད༔ ནག་ཅན་གྱི་མི་བཞིན་ས་མཐར་ཕུད༔ ཕའི་གདན་སར་མ་ཐོན་ལོ་གསུམ་སོང༔ དམ་ལྡན་ ༢༡༠༽པའི་མཆེད་གྲོགས་དང་མ་འཕྲད༔ སྐྱིད་སྡུག་གི་རྣམ་གྲངས་བཤད་ས་མེད༔ སེམས་སྡུག་གི་ཟིན་ནས་ལོ་གསུམ་སོང༔ སྐྱོ་རོག་གི་གྲོགས་པོ་མི་བསམ་དོ༔ སྙིང་རླུང་གིས་ཟིན་ནས་ལོ་གསུམ་སོང༔ འདིར་སྣང་ལ་འདུག་ན་མི་སྙམ་གྱི༔ མི་གྲལ་ནས་ཕུད་ནས་ལོ་གསུམ་ཡིན༔ གཞན་དོན་ཞིག་ཨེ་འགྲུབ་མི་བསམ་གི༔ སེམས་འཁྲི་ཤིང་གི་བུ་ཡིས་བསྐྱུར་ནས་སོང༔ ད་བརྒྱུད་འཛིན་ཞིག་བྱུང་ན་མི་སྙམ་གི༔ རྒྱབ་ཕ་མིང་མེད་པའི་སྐྱོན་དབང་གིས༔ མི་ཀུན་གྱིས་དོར་ནས་ལོ་གསུམ་ཡིན༔ ད་ཆོས་བརྒྱད་ཞིག་ཨེ་འགྲུབ་མི་བསམ་གི༔ ལས་ཇི་ལྟར་བྱས་ཀྱང་སྡུག་བསྔལ་རྒྱུ༔ ད་བསམ་ཞིང་བསམ་ན་སྐྱོ་བ་འཕེལ༔ ཡུལ་གང་དུ་བསྡད་ཀྱང་བླ་མ་བརྟེན༔ ཆོས་གདམས་ངག་གསལ་ཚེ་བླ་མ་དྲན༔ ཤར་རྟ་བདུན་དཀྱིལ་འཁོར་མཐོང་བའི་ཚེ༔ ཕ་བླ་མའི་ཞལ་གྱི་དཀྱིལ་འཁོར་དྲན༔ འོད་ཟེར་གྱིས་མུན་ཁང་སངས་པའི་དུས༔ ཕ་བླ་མའི་གསང་གསུམ་ཡོན་ཏན་དྲན༔ ཉི་འོད་ཀྱིས་འགྲོ་བའི་བདེ་སྐྱིད་བྱེད༔ ཕ་བླ་མའི་ཐུགས་རྗེའི་འོད་ཟེར་གྱིས༔ གདམས་ངག་གི་བྱིན་རླབས་བསྩལ་བ་དྲན༔ དེ་དགུང་མོ་ནུབ་རིར་ཕྱོགས་པའི་དུས༔ ཕ་བདག་གི་མགོན་དུ་བྱོན་པ་འདི༔ སླར་མི་གནས་མྱ་ངན་འདས་པ་དྲན༔ ད་དེ་སོགས་ལས་དང་བྱ་བྱེད་ཀུན༔ ཕ་བླ་མ་དྲན་པའི་གསོས་སུ་གྱུར༔ ང་གཅིག་པུར་སེམས་གཅོང་དེ་ཡིས་བྱེད༔ ཁྱོད་འཕྲུལ་བྱ་ཤེས་རབ་བློ་ལྡན་པ༔ སེམས་བག་ཕོབས་བདག་གི་ངག་གསལ་ཉོན༔ ཕ་ ༢༡༡༽པདྨ་ལས་འབྲེལ་ཆོས་སྐུ་དང༔ ང་ཆོས་ཉིད་བདེ་སྐྱོང་དབང་མོ་གཉིས༔ དོན་བདེ་སྟོང་མཆོག་ཏུ་མི་འགྱུར་ཀློང༔ དབྱིངས་ཡེ་ཤེས་འདུ་འབྲལ་མེད་མོད་ཀྱང༔ གང་འདུལ་གྱི་གདུལ་བྱའི་འགྲོ་བའི་ངོར༔ ཐུགས་རྗེ་ཡི་ཕྲིན་ལས་ཤར་བའི་ཚེ༔ དུས་ནམ་ཡང་འབྲལ་མེད་སྨོན་ལམ་བཏབ༔

དེ་དེ་བཞིན་འགྲུབ་པའི་དཔང་པོ་རུ༔ ཁྱེད་ཡེ་ཤེས་ལྷ་ཡིས་མཛད་དུ་གསོལ༔ ཐབས་ཤེས་རབ་འཛོམ་པའི་རྟེན་འབྲེལ་གྱིས༔ ཟབ་གཏེར་གྱི་བསྟན་པས་ས་སྟེང་ཁྱབ༔ ལུས་ཅན་གྱི་འགྲོ་བ་མ་ལུས་པ༔ མི་གནས་ཀྱི་གཏན་སྲིད་མྱུར་ཟིན་ནས༔ གནས་ཟངས་མདོག་དཔལ་རིར་སྐྱེ་བར་ཤོག༔ དོན་གོའམ་འཕྲུལ་ལྡན་ལྷ་ཡི་བྱ༔ ཅེས་སྨྲས་པས༔ ཁོ་ན་རེ༔ ཏིང་ཏིང་གོ༔ ཏིང་ཏིང་གོ༔ པ་ར་མི་ཏ་ཙིཏྟ་མནྟྲ༔ ཨ་ནུ་རྭ་ག་ཡ་མི་ཧོ་སྟྭཾ༔ ཧེ་ས་ཡ་ན་ས་མ་ར་ས༔ བིདྱཱ་ར་ཛ་ཨ་ན་ཡ་ཧོཿ དེ་དོན་ཁྲོལ་ནཿ གབ་སྦས་ཚིག་ཡིན༔ ནུབ་ཀྱི་རྒྱ་སྟག༔ རྟེན་འབྲེལ་རི་མོ༔ ཨ་དརྴ་ཡི༔ གཟུགས་ལ་ངོམས་དུས༔ ཚེ་ཆོས་གདུལ་བྱ༔ ལྷག་མ་སྐྱོངས་དང༔ མ་ངེས་དུས་བཞིའི༔ རྟགས་ཚད་རྫོགས་དུས༔ དཔལ་རིའི་ཞིང་དུ༔ ལས་འབྲེལ་ ༢༡༢༽རྩལ་གྱིས༔ བསུ་བ་བརྩམས་ནས༔ མ་དང་མཁའ་འགྲོས༔ ཡེ་ཤེས་དར་ལམ༔ འཕྲུལ་ལྡན་ང་ཡིས༔ སྣ་ལ་དྲངས་ཡོང༔ ད་དུང་ཡིད་ལ༔ བཅགས་པའི་ཡུལ་དེར༔ ཡུན་རིང་སྡོད་གྲབས༔ མ་བྱེད་ཨི་གོ༔ བྱང་གི་དུག་སྦྲུལ༔ ལྕེ་གཉིས་ངོམས་དུས༔ བརྡ་དོན་གསལ་ཡོང༔ ཀ་ལིའི་འཕྲུལ་གྱི༔ གོ་ཆ་མ་ཞན༔ འཕྲལ་འཕྲལ་ལེགས་ཉེས༔ དེ་ཡིས་སེལ་ངེས༔ བྲག་གི་སྤྲེའུས༔ སྒྱུ་རྩལ་ངོམས་དུས༔ བྱང་ཕྱོགས་མུན་པའི༔ ཁྲོད་དུ་མ་བཞུགས༔ གྱི་ནའི་ཚུལ་གྱིས༔ མ་ངེས་ངེས་པའི༔ གནས་གསུམ་འགྲིམས་ན༔ བཞི་བཅུར་འཕེན་སྲིད༔ ཨཀྵ་ཤྲཱིས༔ སྨོན་ལམ་བསྡུས་ན༔ ཨ་ནནྟ་ཡིས༔ ཟློས་གར་རོལ་ནས༔ བསྟན་འགྲོའི་བདེ་སྐྱིད༔ ནུབ་ནས་ཤར་ངེས༔ ལྷོ་ནས་ཆས་པའི༔ ཡལ་གའི་རི་དྭགས་༔ རྨ་བྱའི་འཕྲུལ་གྱི༔ རང་མདངས་ངོམས་ན༔ རང་ནོར་མ་ཕོག༔ མི་རིང་རྙེད་འོང༔ སྨོན་ལམ་ལས་ཀྱི༔ འབྲེལ་ཟབ་ཡོད་པའི༔ རིགས་ལྡན་འབྱུང་ཚེ༔ བཏང་སྙོམས་མ་མཛད༔ ཚེ་ཆོས་གདུལ་བྱ༔ དེ་ལ་རག་ལས༔ ཕན་ཚུན་ཐབས་མཁས༔ ཤེས་རབ་མ་ཞན༔ འཇིག་རྟེན་མི་ཡི༔ ངོ་སྲུང་བོར་ལ༔ བརྟུལ་ཞུགས་སྤྱོད་པས༔ བསྟན་འགྲོའི་དོན་མཛོད༔ དེ་དང་དེ་ ༢༡༣༽ སོགས༔ སྟབས་ལྡན་མེད་ཚེ༔ སྒྱུ་མའི་བུ་མོས༔ སྒྱུ་འཕྲུལ་བཤིག་ནས༔ སྒྱུ་རྩལ་ལྡན་པས༔

དབྱིངས་ལ་བཞུད་དོ༔ གབ་སྦས་ཚིག་འདི༔ ཙིཏྟར་གུ་ཧྱ༔ རིག་པས་དཔྱོད་ལ༔ རྟེན་དང་འབྲེལ་འབྱུང༔ གཞན་རྐྱེན་སབྟའི༔ དབང་དུ་མ་གཏོང༔ གཏེར་གཉིས་བསྟན་པ༔ ཁྱོད་ལ་དབང་བས༔ ལེགས་ཉེས་གང་བྱུང༔ ཐད་ཀར་ཆོད་ལ༔ ཕ་གཅིག་བླ་མ༔ ཐུགས་ཀྱིས་མ་གཏོང་ཿ དུས་ཀུན་བརྩེ་བས༔ བརྡ་བྱང་གསལ་འོང༔ མ་ངེས་དཔལ་རི༔ པདྨ་འོད་དུ༔ ཐབས་ཤེས་དབྱེར་མེད༔ ལྷན་དུ་འཚོགས་ངེས༔ དེ་སོགས་རིག་པས༔ དཔྱོད་ཤེས་མཛོད་དང༔ དུས་དུས་ང་ཡིས༔ བརྡ་གསལ་ངོམས་ཡོང༔ ང་འགྲོ་བདེ་བདེ༔ མཁའ་འགྲོའི་གླིང་ལ༔ ཤུགས་ལྡན་རྩལ་གྱིས༔ གནམ་འཕང་བཅད་ནས༔ དབྱིངས་ཀྱི་སྤྲུལ་པ༔ དབྱིངས་ལ་བཞུད་དོ༔ ཅེས་ཟེར་བ་དང་མཉམ་དུ༔ འོད་དཀར་དམར་གཉིས་སུ་གྱུར་ནས་བདག་གི་དྲན་འདུས་ཀྱི་འཁོར་ལོར་ཐིམ་མོ༔ ས་མ་ཡ༔ གཏམ་འདི་ཚོ་དགོས་མེད་ངེས་པའི་ཚིག༔ གནས་ཙིཏྟར་རྒྱ་ཡིས་བཏབ་ཡོད་ཀྱང་ཿ ཁོང་ཤཱི་ལ་བཛྲ་ཐུགས་གླེན་པས༔ བསྐུལ་ལྕག་གིས་འདུག་ ༢༡༤༽ ༡༧༧༽ བསྐལ་པ་ཤིང་བྱ་ལོ་པའི་ཟླ་བ་བཅུ་པའི་ཚེས་བཅུ་དགུའི་དགུང་ཐུན་སྐབས་སུ་ཐུན་ཆུང་ཞིག་གི་སྣང་བ་ལ་ཐིག་ལེ་སྔོན་པོ་ཤར་བའི་ཀློང་དུ༔ ཡུལ་ཡངས་པ་ཅན་ཡིད་དུ་འོང་བ་མེ་ཏོག་སྣ་ཚོགས་དང་བྱ་རིགས་མི་འདྲ་བ་མང་པོས་གུ་རུ་ཧ་རི་ནི་སའི་སྒྲ་དི་རི་རི་སྒྲོགས་ནས་ཐམས་ཅད་དགའ་བའི་ཉམས་ཅན་ཤ་སྟག་གནས་པ་དང༔ དེའི་དབུས་སུ་འཇའ་འོད་ཀྱི་དགུར་ཁང་མཛེས་ཤིང་ཡིད་དུ་འོང་བའི་ནང་དུ་བདག་གི་བླ་མ་པདྨ་ལས་འབྲེལ་རྩལ་དངཿ བདུད་འཇོམས་རྡོ་རྗེ༔ ངོ་མི་ཤེས་པའི་བླ་མ་གྲུབ་ཐོབ་མང་པོ་དང༔ མཁའ་འགྲོ་བདེ་བའི་གོ་ཆ་དང༔ རལ་གྲི་འབར་མ༔ གསལ་བྱེད་དབང་མོ་རྣམས་ཀྱི་གཙོས་མཁའ་འགྲོ་མང་པོ་དང༔ གཞན་ཡང་དཔའ་བོ་དཔའ་མོའི་ཚོགས་ཀྱིས་བཀའ་འདུས་རྒྱ་མཚོའི་དཀྱིལ་འཁོར་ཞལ་ཕྱེས་ནས་བདུད་རྩི་སྨན་སྒྲུབ་མཛད་ཀྱིན་འདུག་པས༔ བདག་དེར་ལྷགས་ནས་ཡིད་བཞིན་ནོར་བུའི་ཕྱག་ལ་འཇུས་ནས་ཤིན་ཏུ་གདུང་སེམས་དྲག་པོས་སྨྲེ་སྔགས་བཏོན་པས་དཔའ་བོ་ཆེན་པོས་ཞལ་འཛུམ་པ་མཛད་ནས་ཐུགས་བརྩེ་བ་ཆེན་པོས་འདི་སྐད་གསུངས༔

ཨེ་མ་རིགས་ལྡན་བརྩེ་བའི་གྲོགས༔ ཐུགས་ངལ་ ༡༧༨༽མ་མཛད་ཐུགས་རྒྱ་གློད༔ ངེད་ཅག་དཔའ་བོ་མཁའ་འགྲོའི་གྲོང༔ གཞན་ན་མེད་དོ་རང་སྣང་ཉིད༔ ཆོས་ཉིད་གཅིག་གི་ཆོ་འཕྲུལ་ལས༔ ཐ་དད་མེད་དོ་རིགས་ལྡན་མ༔ ཚོགས་ཀྱི་གྲལ་དུ་བཞུགས་དང་སྤྲོཿ གསུངས་ནས་ཐུགས་བརྩེ་བརྩེ་མཛད་ནས་ཆང་ཀ་པཱ་ལ་གང་གནང་ནས་སྐུས་གར་བསྒྱུར་ཏེ༔ ཧེ་རུ་ཀ་རུས་པའི་རྒྱན་དྲུག་གིས་སྤྲས་པ༔ ཕྱག་གཉིས་རྡོར་དྲིལ་བསྣོལ་ཐབས་སུ་འཛིན་ཅིང་སྤྱན་བར་སྣང་ལ་ཧ་རེ་གཟིགས་ནས་འདི་སྐད་གསུངས༔ ཧཱུྃ་ཧྲཱིཿ མི་འགྱུར་མི་ཤིགས་རྡོ་རྗེའི་སྐུ༔ དྭངས་གསལ་འོད་ཀྱི་ཕུང་པོར་ལྡན༔ སྐལ་ལྡན་ཁྱོད་ལ་དབང་བསྐུར་རོ༔ འགྱུར་མེད་སྐུ་ཡི་དབང་ཐོབ་ཤོག༔ དྷརྨ་ཀཱ་ཡ་ཨ་བྷི་ཥིཉྩ་ཨོཾ༔ ཧཱུྃ་ཧྲཱིཿ བརྗོད་བྲལ་སྔགས་ཀྱི་རང་གདངས་གསུང༔ སྐལ་ལྡན་ཁྱོད་ལ་དབང་བསྐུར་རོ༔ བདག་གི་གསུང་དང་གཉིས་མེད་པའི༔ གསུང་གསང་མི་བཟད་དབང་ཐོབ་ཤོག༔ དྷརྨ་ཝཱཀྐ་ཨ་བྷི་ཥིཉྩ་ཧཱུྃ༔ ཧཱུྃ་ཧྲཱིཿ ཀ་དག་རང་བྱུང་ཆོས་ཀྱི་སྐུ༔ གཉིས་མེད་ཐུགས་གསང་འཁོར་ལོའི་དབང༔ རིག་པའི་བུ་ལ་བསྐུར་བ་ཡིས༔ བདག་གི་ཐུགས་དང་གཉིས་མེད་པའི༔ བསྐུར་ཐོབ་བྲལ་བའི་དབང་ཐོབ་ཤོག༔ དྷརྨ་ཙིཏྟ་ཨ་བྷི་ཥིཉྩ་ཧཱུྃ༔ ཨ་ ༡༧༩༽ཨ་ཨཱ༔ ཞེས་གསུངས་མ་ཐག་ཏུ་བདག་ཐ་མལ་གྱི་རྟོག་པ་གློ་བུར་དུ་འགགས་ནས་སྔར་གྱི་བག་ཆགས་འགའ་སད་ནས༔ སྐད་ཅིག་གིས་རྡོ་རྗེ་ཕག་མོའི་སྐུར་ལམ་གྱིས་གསལ་ནས་ཡབ་ཀྱི་སྐུར་འཁྲིལ་ནས་བསམ་གྱིས་མི་ཁྱབ་པའི་རིག་སྐུ་མངོན་དུ་གྱུར་ནས་ཡབ་ཡུམ་གཉིས་མེད་ཀྱི་དགོངས་པ་ཡུན་གཅིག་སྐབས༔ འཁོར་གྱི་དཔའ་བོ་མཁའ་འགྲོ་མ་རྣམས་ཀྱིས་མགྲིན་གཅིག་དབྱངས་གཅིག་ཏུ་འདི་སྐད་གསུངས༔ ཨ་ཧཾ་སིདྡྷི་སུ་ཁ་སྟྭྃ༔ ཨ་ལ་ལ་ཧོ་ངོ་མཚར་ཆེ༔ གསང་སྔགས་བདག་པོ་ཧེ་རུ་ཀ༔ ཡེ་ཤེས་སྐུ་བརྙེས་རྡོ་རྗེ་འཆང༔ ངོ་མཚར་རྨད་དུ་བྱུང་བའི་ཆོས༔ དཀྱིལ་འཁོར་ཀུན་གྱི་འབྱུང་གནས་ཆེ༔ དཔའ་བོ་ཡབ་ཡུམ་གསང་ཆེན་མཛོད༔ དངོས་གྲུབ་འབྱུང་གནས་ཁྱོད་ལ་བསྟོད༔

གསང་སྔགས་ལམ་མཆོག་བླ་ན་མེད༔ རྒྱལ་ཀུན་ཐུགས་གསང་ཉེ་ལམ་མཆོག༔ མངོན་གྱུར་གདིང་ཐོབ་རིག་སྐུ་བརྙེས༔ རྡོ་རྗེ་དབང་ཉིད་ལ་བསྟོད༔ ལྷ་ལས་ལྷག་གྱུར་ཟུང་འཇུག་སྐུ༔ སྒྱུ་འཕྲུལ་དཀྱིལ་འཁོར་ཀུན་གྱི་རྗེ༔ སྐུ་དང་ཡེ་ཤེས་དབྱིངས་སུ་ཟླུམ༔ མངོན་རྫོགས་རྒྱལ་པོ་ཁྱོད་ལ་བསྟོད༔ ཅེས་གསུངས་ནས་ཚོགས་ཀྱི་འཁོར་ལོ་རྒྱ་ཆེན་པོ་བཤམས་ནས་དཀྱིལ་འཁོར་ ༡༨༠༽གཙོ་བོ་བདུད་འཇོམས་ཧེ་རུ་ཀ་ཡབ་ཡུམ་འོད་ཀྱི་རྣམ་པར་གྱུར་ཏེ་དཔའ་བོ་ཉིད་ལ་ཐིམ་མ་ཐག་ཏུ་སྐུས་གར་བསྒྱུར་ནས་ཧེ་རུ་ཀ་ཅད་ཏེའུ་བྷན་ཐོད་འཛིན་པ་རྣལ་འབྱོར་རོལ་པའི་ཆ་བྱད་ཅན་དུ་གྱུར་ནས༔ ཨ་ཧཾ༔ ཡབ་ཡུམ་རེག་པ་འཕྲད་པ་སྐུ་རྡོ་རྗེ༔ སྣང་སྟོང་དབྱེར་མེད་བུམ་དབང་ངོ་བོར་རྫོགས༔ བྱང་སེམས་བདུད་རྩིའི་རྒྱུན་བབས་གསུང་རྡོ་རྗེ༔ གསལ་སྟོང་དབྱེར་མེད་གསང་དབང་ངོ་བོར་རྫོགས༔ དཀར་དམར་ཐིག་ལེ་ཞལ་མཇལ་ཐུགས་རྡོ་རྗེ༔ བདེ་སྟོང་དབྱེར་མེད་ཤེར་དབང་ངོ་བོར་རྫོགས༔ ལྷན་སྐྱེས་ཡེ་རིག་ཡེ་ཤེས་རྡོ་རྗཻར་སྨིན༔ རིག་སྟོང་དབྱེར་མེད་ཚིག་དབང་ངོ་བོར་རྫོགས༔ བསྐུར་ཐོབ་བྲལ་བ་དོན་དམ་གསང་བའི་དབང༔ རིགས་ལྡན་ཌཱ་ཀི་ཁྱོད་ལ་བསྐུར་བ་ཡིས༔ རགས་པ་ལུས་དང་ཕྲ་བ་རྩ་ཁམས་དག༔ རགས་པ་ངག་དང་ཕྲ་བ་རླུང་ཁམས་སྨིན༔ རགས་པ་སེམས་དང་ཕྲ་བ་ཐིག་ལེ་རྫོགས༔ སྒོ་གསུམ་བག་ཆགས་རྟོག་སྒྲིབ་ཀུན་བྲལ་ནས༔ རྣམ་སྨིན་ཚེ་དབང་ཕྱག་ཆེན་ལྷུན་གྲུབ་ཀྱི༔ གོ་འཕང་མངོན་གྱུར་དོན་གྱི་དབང་ཐོབ་ཤོག༔ ཅེས་གསུངས་ནས་སྤྱན་ཧྲིག་གེར་བདག་ལ་གཟིགས་ནས་ཅུང་ཟད་དགོངས་པ་གཏད་པའི་མཐར༔ འདི་ནི་ཐབས་ཤེས་སྙིང་པོ་དོན་དམ་པ་གསང་བའི་ ༡༨༡༽དབང་བཞི་པ་བསྐུར་བ་ཡིན་པས་གཞན་ལ་མ་བསྟན་ཅིག༔ དུས་ལ་བབས་ཚེ་འོ་ཅག་གཉིས་འཛོམ་འོང༔ དེའི་བར་དུ་སྣང་བ་རང་བཞིན་མེད་པར་རྟོགས་པའི་ཐབས་མཆོག་ཏུ་མི་འགྱུར་བའི་བདེ་བ་ཆེན་པོའི་ཡབ་དང་འགྲོགས་ཤིག་གསུངས༔ དེ་ནས་རྡོ་རྗེ་ཀརྨ་མཁའ་འགྲོ་ཞི་བ་མཚོས་དཀྱིལ་འཁོར་གྱི་ཤར་ནས་ཚོགས་ཀྱི་དྲང་བ་ཐོགས་ནས་དབྱངས་སྙན་གདངས་ཀྱིས༔

ཨ་ཧོཿ སྐྱེ་མེད་རང་བྱུང་དོན་དམ་ཆོས་སྐུ་ཡི་ཞིང་ན༔ གཟུགས་སྣང་དག་པ་རབ་འབྱམས་ཐབས་ཤེས་ཀྱི་དཀྱིལ་འཁོར༔ ཟག་མེད་བདེ་བ་ཆེན་པོའི་བདུད་རྩི་ལ་རོལ་ནས༔ བདེ་སྟོང་དག་པ་རབ་འབྱམས་དངོས་གྲུབ་ཀྱང་ཞུའོ༔ རྩལ་སྣང་དག་པ་རབ་འབྱམས་དཔའ་བོ་དང་མཁའ་འགྲོ༔ འདོད་དོན་དག་པ་རབ་འབྱམས་བདུད་རྩི་ལ༴ ཞེན་བྲལ་དག་པ་རབ་འབྱམས་དངོས༴ སྣོད་བཅུད་དག་པ་རབ་འབྱམས་དཀྱིལ་འཁོར་གྱི་བཀོད་པ༔ རང་བྱུང་དག་པར་རབ་འབྱམས་བདུད༴ སྣང་རྟོག་དག་པ་རབ་འབྱམས་དངོས༴ རང་སྣང་དག་པ་འོག་མིན་ཉམས་དགའ་ཡི་གནས་ན༔ མཆེད་ལྕམ་དམ་ཚིག་གཅིག་པའི་རྡོ་རྗེ་ཡི་སྤུན་གྲོགས༔ ཐབས་ཤེས་མྱང་གྲོལ་བདུད་རྩིའི་ཚོགས་མཆོད་ལ་རོལ་ནས༔ སྣང་སྲིད་དག་པ་རབ་འབྱམས་དངོས་གྲུབ་དེ་ཞུའོ༔ སྟོན་འཁོར་དགོངས་པ་དབྱེར་མེད་རོ་གཅིག་ཏུ་འདྲེས་ནས༔ ༡༨༢༽འཇའ་ལུས་ཆོས་སྐུ་འགྲུབ་པའི་གདམས་པ་རང་ཞུའོ༔ ཞེས་གསུངས་ནས་ཐམས་ཅད་ཀྱིས་རང་རང་གི་རིགས་དང་གཟུངས་མ་རྣམས་ཀྱིས་ཀྱང་གླུ་གར་མཛད་ནས་ཚོགས་ཀྱི་དགའ་སྟོན་ལ་རོལ༔ དེ་ནས་བདག་གིས་བསམ་པ་ལ་འདི་རྣམས་ཡིད་བཞིན་ནོར་བུའི་སྐུའི་བཀོད་པ་ཡིན་པར་འདྲ༔ ད་དུང་ཞིང་ཁམས་སུ་ཞིག་གཞན་དུ་ཨེ་ཡོད༔ བདག་ཀྱང་ཕྱིར་མི་འགྲོ་ཞིང་འདིར་ལྷག་དགོས་བསམ་པས༔ ཉིད་ཀྱི་ཞལ་ནས༔ ཨེ་མ་གསོན་དང་རིགས་ལྡན་མ༔ ཞིང་དང་གཞལ་ཡས་ལྷའི་རྣམ་རོལ༔ ཆོས་ཉིད་དེ་བཞིན་ཉིད་ཀྱི་རྩལ༔ རང་བྱུང་ཡེ་ཤེས་དེ་ཀའོ༔ ལོགས་ན་མེད་དོ་ཤེས་པར་མཛོད༔ ཅེས་གསུངས་ནས་སྐུ་གཅིག་གིས་བཀོད་པ་ལྔ་མཛད་ནས་དབུས་སུ་རྡོ་རྗེ་ཧེ་རུ་ཀ་ཡབ་ཡུམ༔ ཤར་དུ་བུདྡྷ་ཧེ་རུ་ཀ་ཡབ་ཡུམ༔ ལྷོ་རུ་རཏྣ་ཧེ་རུ་ཀ་ཡབ་ཡུམ༔ ནུབ་ཏུ་པདྨ་ཧེ་རུ་ཀ༔ བྱང་དུ་ལས་ཀྱི་ཧེ་རུ་ཀ་རྣམས་རང་རང་གི་ཡུམ་དང་སྲས་འཁོར་ཐམས་ཅད་དཀྱིལ་འཁོར་གྱི་རོལ་པ་བསམ་གྱིས་མི་ཁྱབ་པ་དུ་མར་སྤྲོས་ནས་བཞུགས་པ་ལ༔ བདག་གིས་ཤིན་ཏུ་དད་མོས་དྲག་པོས་ཕྱག་འཚལ་ནས་འདི་སྐད་ཞུས༔ སྐྱེ་བ་འདི་ནས་ཚེ་རབས་ཐམས་ཅད་དུ༔

རིག་འཛིན་བླ་མ་ཁྱེད་དང་མི་འབྲལ་ཞིང༔ རིམ་པ་གཉིས་ཀྱི་ལམ་མཆོག་མཐར་ཕྱིན་ནས༔ བདེ་སྟོང་ཕྱག་ ༡༨༣༽རྒྱ་ཆེན་པོའི་ས་ཐོབ་ཤོག༔ ཐབས་ཤེས་ཟུང་འཇུག་ཏིང་འཛིན་ལ་བརྟེན་ནས༔ འདི་ནས་འཇིག་རྟེན་འོག་ཏུ་བདག་ཉིད་ཀྱང༔ མཁའ་འགྲོ་མི་ཡི་གཟུགས་ཅན་ཉེ་རྒྱུའི་གྲོགས༔ དཔའ་བོ་ཁྱེད་ཀྱི་དགྱེས་པ་བསྐྱེད་པའི་ཡུམ༔ བདག་གྱུར་སྨོན་ལམ་མཐུ་ཡིས་འཕྲད་པར་ཤོག༔ འཕྲད་ནས་བར་ཆད་རྐྱེན་དབང་མི་འགྲོ་ཞིང༔ སྐུ་ཚེ་མཐར་ཕྱིན་བསྟན་འགྲོའི་དོན་བསྒྲུབས་ནས༔ རྒྱལ་བའི་མཛད་པ་ཡོངས་སུ་འགྲུབ་པར་ཤོག༔ གསང་གཏེར་ལྡེ་མིག་རྩ་བའི་ཆོས་བདག་དང༔ ལས་ལྡན་བུ་སློབ་སྐྱེས་བུ་ལ་སོགས་པ༔ ལྷན་འཛོམས་བར་ཆད་འགལ་ཟླ་མེད་པ་རུ༔ བདེན་གཉིས་བསླུ་མེད་ནུས་པས་འགྲུབ་པར་ཤོག༔ བདག་ལ་བཟང་ངན་འབྲེལ་བཅས་འགྲོ་བ་ཀུན༔ དུས་འདི་ནས་བཟུང་བྱང་ཆུབ་མ་ཐོབ་བར༔ རིག་འཛིན་བླ་མ་ཁྱེད་དང་མི་འབྲལ་ཞིང༔ ཟབ་གཏེར་རྒྱ་མཚོའི་དཔལ་ལ་ལོངས་སྤྱོད་ནས༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ཞེས་གསོལ་བ་བཏབ་པའི་མཐར་ཨ་ཨ་ཨཱཿ གསུངས་ནས་བཀོད་པ་རྣམས་གཅིག་ཏུ་བསྡུས་ཏེ༔ ལྷ་ཉིད་རང་ལ་རང་ཉིད་ལྷ༔ ཐམས་ཅད་ཡེ་ཤེས་གཅིག་གི་འཕྲུལ༔ ང་ཡི་བཀོད་པ་བརྗོད་ལས་འདས༔ སྣང་རྟོག་ལྷ་ཡི་ཕྱག་རྒྱར་ ༡༨༤༽རྫོགས༔ སྒྲ་གྲགས་བདེ་ཆེན་རྡོ་རྗེའི་གསུང༔ དྲན་རྟོག་ཆོས་ཉིད་དེ་བཞིན་ཉིད༔ གཉིས་མེད་ཐུགས་ཀྱི་ཐིག་ལེར་ཆུབ༔ ཐ་དད་མེད་དོ་རིགས་ཀྱི་བུ༔ ཞེས་གསུངས་ནས་ཤོག་དྲིལ་གཅིག་གནང་སྟེ༔ དེ་གསང་བ་མཁའ་འགྲོའི་ཆོས་སྐོར་རེད༔ དུས་བབས་རྟེན་འབྲེལ་ལྡན་ན་བརྡ་ཁྲོལ་ཤིན་ཏུ་ཟབ་འོང་གསུངས་མ་ཐག་མཁའ་འགྲོ་གཉིས་ཀྱིས་བདག་གི་ལག་པ་གཡས་གཡོན་དུ་འཇུས་ནས་འདི་སྐད་ཟེར༔ ཨེ་མ་རིགས་ལྡན་ཌཱ་ཀི་ལྷ་ཡི་ལྕམ༔ ཁྱོད་ཐུགས་སུན་སྐྱོ་ངལ་ཆེ་བ་ཡིས༔ ཞིང་འདིར་བྱོན་ན་ངས་གྲོགས་བྱེད༔ ངེད་ཅག་མཆེད་ལྕམ་དམ་ཚིག་ལྡན༔ ཟབ་བཅུད་གདམས་པ་འདི་ན་ལྷག༔ བདེ་སྐྱིད་ཕུན་སུམ་ཚོགས་པ་ཡོད༔

དམ་ཉམས་གྲིབ་ཀྱི་སྐྱོན་དང་བྲལ༔ དཔའ་བོ་དང་ནི་མཁའ་འགྲོ་ཡི༔ གྲོགས་བཟང་ཞིང་འདིར་ལྷག་པར་ཡོད༔ འོ་ཅག་མཆེད་ལྕམ་དམ་རེ་གཙང༔ ཉེས་པའི་སྐྱོན་གྱིས་གོས་པ་མེད༔ གནས་འདིར་ཡོན་ཏན་བསམ་མི་ཁྱབ༔ འགྲོ་དོན་བསྟན་པ་ཞིང་དུ་ལྷག༔ འདི་རུ་བཞུགས་ན་དོན་གཉིས་པོ༔ མ་འབད་རང་བྱུང་འགྲུབ་པ་ལེགས༔ འཇིག་རྟེན་མི་སེམས་བདུད་ཀྱིས་བསྒྱུར༔ ཆོས་བཞིན་བསྒྲུབ་པ་ཉིན་སྐར་ཙམ༔ བླ་སློབ་དམ་ཚིག་སྡོམ་མི་བསྲུང༔ བདེ་སྐྱིད་ལ་ཁའི་ན་བུན་འདྲ༔ འགྲོ་དོན་འོང་བ་ ༡༨༥༽ལྟ་ཞོག་དང༔ རང་གཞན་ཉམས་པའི་སྐྱོན་གྱིས་གོས༔ དེ་སོགས་འཕྲལ་རྐྱེན་དུ་མ་ཡིས༔ སྐྱོ་སུན་ཐུགས་ངལ་རྒྱུན་ཆད་མེད༔ དེའི་ཕྱིར་ད་ནི་ཞིང་དུ་བྱོན༔ ཞེས་ཟེར༔ བདག་གི་བསམ་པ་དགའ་ཡ་ལེར་སོང་ནས་ད་ཕྱིར་མི་འགྲོ་བར་དཔའ་བོ་ཉིད་ཀྱི་དྲུང་དུ་འདུག་དགོས་སྙམ་ཡང་ལན་ཅི་ཡང་མ་སྨྲས་པར་ཡུད་ཅིག་གནས་པས༔ ཡང་ང་རང་གི་གྲོགས་མཆེད་དང་གྲོགས་སུ་གྱུར་པ་འགས་མགྲིན་གཅིག་ཏུ་འདི་སྐད་ཟེར༔ ཀྱཻ༔ ཡེ་ཤེས་དབྱིངས་ཀྱི་མཁའ་འགྲོ་དགོངས༔ བདག་ཅག་རྣམས་ཀྱི་སྐྱབས་གཅིག་པུ༔ གཏེར་ཆེན་བླ་མ་ཞིང་དུ་འདྲེན༔ མི་རེའི་ཁོག་ནས་སྙིང་རེ་ཕྱུངས༔ མགོན་མེད་བདག་ཅག་ཤུལ་དུ་བོར༔ ཆོས་དང་གདམས་པ་ཞུ་ས་མེད༔ ད་རེས་མཁའ་འགྲོ་ཞིང་དུ་འདྲེན༔ ངེད་ཅག་རྣམས་ཀྱིས་ཇི་ལྟར་བྱེད༔ ཟབ་པའི་དམ་ཆོས་སུ་ལ་ཞུ༔ ཟབ་གཏེར་འཛིན་སྐྱོང་སུ་ཡིས་བྱེད༔ སྐྱབས་དང་རེ་ས་སུ་ལ་འཆའ༔ ཞིང་དུ་བྱོན་པའི་འོས་མེད་པས༔ མཁའ་འགྲོའི་ཚོགས་ཀྱིས་བཞུགས་གསོལ་ཞུ༔ ཞེས་བརྗོད་པ་དང༔ ཡང་མཁའ་འགྲོ་གཉིས་ཀྱིས༔ གསོན་དང་རྡོ་རྗེའི་མཆེད་པོ་རྣམས༔ ཁྱེད་རྣམས་དམ་ཚིག་ལྡན་པ་ཡིས༔ ད་རེས་ཞིང་འདིར་ལྷན་དུ་འཚོགས༔ སྨོན་ལམ་ལྡན་པས་སྤྲོ་བ་བསྐྱེད༔ ༡༨༦༽ད་ལན་ཁྱེད་རྣམས་ཞུ་བ་བཞིན༔ གཅིག་གམ་གཉིས་གསུམ་བཞི་འཕྲུལ་ཡིག༔ དེ་ཕན་ཞིང་འདིར་དུས་བབས་ཡིན༔ མཁའ་འགྲོའི་བཀའ་ལ་འདའ་བ་མེད༔ ཟེར་ནས་དཔའ་བོ་ཆེན་པོའི་ཕྱག་གཡས་གཡོན་ལ་ཐིམ༔

དེ་ནས་རིམ་བཞིན་ཡོངས་རྫོགས་སྐུ་ལ་ཐིམ་ནས་གྲོགས་མཁའ་འགྲོ་གཉིས་དང་དཔའ་བོ་ཉིད་རང་དང་བཅས་ཡུད་ཙམ་བཞུགས་པར་བདག་གིས་ཕྱག་ཕུལ་ནས་འདི་སྐད་ཞུས༔ ཀྱེ་མ་ཀྱི་ཧུད་འགྲོ་འདུལ་ཐུགས་རྗེ་ཅན༔ མགོན་མེད་ཉམ་ཐག་བདག་ལ་བརྩེ་བས་ཟུངས༔ བདག་ནི་འཇིག་རྟེན་ཡུལ་དུ་ཅི་ཕྱིར་འགྲོ༔ སྐྱབས་དང་རེ་ས་མགོན་དང་དཔུང་གཉེན་མེད༔ དུས་དང་རྟེན་འབྲེལ་བདུད་དབང་རྐྱེན་ཁར་འཆོར༔ རང་འདྲིས་མ་གཏོགས་ཀུན་གྱིས་བརྙས་དམོད་བྱེད༔ དམ་གཙང་བུ་སློབ་རྣམས་ལ་སྐུར་པ་འདེབས༔ གཏེར་གཉིས་འགྲོ་དོན་འོང་བ་ཕར་ལ་ཞོག༔ ཀུན་གྱིས་ལོག་ལྟའི་གཞི་རུ་གྱུར་པ་ལས༔ འཛིན་སྐྱོང་སྤེལ་བའི་ནུས་པ་བདག་ལ་མེད༔ སྙིང་གི་དྭངས་མ་རྗེ་ཁྱེད་ཞིང་དུ་བྱོན༔ སྙིང་རྗེའི་ཡུལ་གྱུར་བདག་འདྲས་ཇི་ལྟར་བྱེད༔ མན་ངག་ཟབ་པའི་གདམས་པ་ཞུ་ས་མེད༔ ཁོ་མོའི་སྙིང་གཏམ་ཉམས་ལེན་སུ་ལ་ཞུ༔ སྡུག་བསྔལ་མི་བཟོད་སྲོག་ལ་ཐུག་པ་བྱུང༔ ད་ནི་ཅིས་ཀྱང་ ༡༨༧༽འགྲོ་མི་དགོས་པར་ཞུས༔ འཇིག་རྟེན་ཡུལ་དུ་བདག་འདྲའི་འགྲོ་དོན་དཀའ༔ ཟབ་གཏེར་རྟེན་འབྲེལ་སྣ་ཁ་བདུད་ཀྱིས་བསྒྱུར༔ གྲོགས་དང་ཆོས་བདག་གཞན་རྐྱེན་ཁོ་ནར་སོང༔ གལ་ཏེ་རྟེན་འབྲེལ་དབང་གིས་གྲོགས་འཕྲད་ཀྱང༔ དཔའ་བོ་ཁྱེད་འདྲ་ལྟ་བུ་ལྟ་ཞོག་དང༔ ཐིག་ལེ་དབབ་འདྲེན་དོན་ལྡན་གོ་བར་དཀའ༔ ཐབས་ཤེས་ཟུང་འཇུག་རིག་སྐུ་ལྟ་ཞོག་དང༔ ལན་ཆགས་བུ་བརྒྱུད་ས་བོན་རྒྱུན་ཆད་མེད༔ མྱུར་ལམ་ཟབ་མོའི་དགོས་དོན་ཕར་ཞོག་དང༔ གཟུགས་བྱད་ཙམ་ལ་ཆགས་ཤིང་འཁོར་བར་སྐྱེ༔ དག་སྨིན་རྫོགས་པའི་འབྲས་བུ་ཕར་ཞོག་དང༔ ཉིན་མཚན་བར་མེད་ཆགས་སེམས་རྒྱུན་ཆད་མེད༔ སྣང་སྟོང་དབྱེར་མེད་སྙིང་པོ་ཕར་ཞོག་དང༔ ལོ་ཤས་ཟླ་ཤས་ཙམ་གྱིས་གཉིས་ཕུང་འགྲུབ༔ དེ་འདྲར་བསམ་ན་བདག་འདྲས་འགྲོ་དོན་དཀའ༔ གུ་རུ་པདྨའི་སྨོན་ལམ་མཐུ་བཙན་པས༔ བཅོ་ལྔ་ནས་བཟུང་རང་ཡུལ་རྒྱབ་ཏུ་བོར༔ དཔའ་བོ་ཁྱོད་ཉིད་རིགས་ཀྱི་བདག་པོར་ཁུར༔ རྩ་བརྒྱད་དུས་སུ་ཉིད་ཀྱིས་རྗེས་སུ་བཟུང༔

རིམ་པ་གཉིས་ཀྱི་ལམ་མཆོག་མཐར་ཕྱིན་མཛད༔ ཁྱད་པར་ནང་དོན་ཡེ་ཤེས་མངོན་སུམ་དུ༔ སད་ཅིང་ཟབ་གཏེར་ཆོས་སྒོ་དུ་མ་འབྱེད༔ ༡༨༨༽གཏེར་གཉིས་བསྟན་པ་མཐར་རྒྱས་འགྲོ་བའི་དོན༔ རྒྱ་ཆེན་ཡོང་བའི་སྨོན་ལམ་འཕྲོ་ལྡན་ཀྱང༔ དུས་དབང་སྨོན་ལོག་བདུད་ཀྱི་དབང་དུ་སོང༔ ད་ནི་བསམ་ཞིང་བསམ་ན་སྐྱོ་བ་སྐྱེས༔ འགྲོ་དོན་མི་འོང་འཁོར་བའི་བསྣོན་པ་བྱེད༔ གྲོགས་ཀྱང་མི་བསམ་ཁྱེད་འདྲ་ཤིན་ཏུ་དཀོན༔ དཔའ་བོ་ཁྱེད་ཀྱིས་མྱུར་ཏུ་རྗེས་བཟུང་ནས༔ སྔོན་གྱི་རྗེས་བརྩེ་ཡལ་བར་མ་དོར་བར༔ བདེ་སྐྱོང་དབང་མོ་ཐུགས་རྗེས་བཟུང་དུ་གསོལ༔ འཇིག་རྟེན་ཁམས་སུ་མི་འགྲོ་བཀའ་གནང་ཞུ༔ ཞེས་ཕྱག་ལ་འཇུས་ནས་དྲག་ཏུ་དུས་ཤིང་ཞུས་པས་ཐུགས་བརྩེ་མཛད་ནས་འདི་སྐད་གསུངས༔ ཨེ་མ་རིགས་ལྡན་བརྩེ་བའི་གྲོགས༔ ཐུགས་སུན་སྐྱོ་ངལ་མ་མཛད་ཨང༔ ང་འགྲོ་དང་འོང་མེད་ཆོས་སྐུའི་ངང༔ དུས་ནམ་ཡང་འདུ་འབྲལ་ག་ལ་ཡོད༔ ཀློང་རིག་དབྱིངས་འོད་གསལ་ངང་སྐྱོངས་དང༔ ང་ཆོས་བྱིངས་མཁའ་ཀློང་ཡངས་པར་ཤར༔ ད་དབྱིངས་ཀྱི་རོལ་པར་དབྱིངས་ལ་བཞུགས༔ གསུངས་ནས་གཙོ་འཁོར་གསུམ་པོ་འོད་ཐིག་གི་རྣམ་པར་གྱུར་ནས་རང་གི་སྙིང་གར་ཐིམ་པར་སྣང༔ ས་མ་ཡ༔ ཧ་ཧ། གང་གི་སློབ་འབངས་ཀུན་གྱི་ཐ་ཤལ་བ། །མདོ་མེད་ཆོས་མེད་བདེ་སྐྱོང་དབང་མོ་ཡིས། །འཁྲུལ་སྣང་ཟད་མེད་ཉིན་མཚན་བར་མེད་པས། །འཁྲུལ་ ༡༨༩༽ཚིག་ཡིག་རིས་བྲིས་པ་དགོས་མེད་ཀྱང༌། །ཤཱི་ལ་བཛྲ་ནན་ཆགས་ཆོས་བསྐུལ་ངོར། །མདོ་མེད་འཆོལ་མོས་འཁྲུལ་སྣང་ཡིག་རིས་བྲིས། །རང་ལ་དད་མོས་ཡོད་པའི་བུ་སློབ་མཆོག །ཤཱི་ལ་བཛྲ་ལ་སོགས་མཆེད་གྲོགས་རྣམས། །ཐུགས་ཀྱི་བཞེད་དོན་ཅུང་ཞིག་ཕུལ་བ་དགེ དགེའོ།། ༈ ( Dakini Secret letter here) དབྱིངས་མི་འགྱུར་ཐིག་ལེའི་མཁའ་ཀློང་ནས༔ གདངས་རང་བྱུང་འཕྲུལ་གྱི་བརྡ་དོན་ངོམས༔ ཤར་རྟ་བདུན་དཀྱིལ་འཁོར་ལྷོ་རུ་འཕེན༔ ཕག་ནག་པོའི་འཁུན་པས་ཡུལ་གསུམ་འཇིགས༔ དབྱར་རྔ་ཡི་རང་ནོར་གཙུག་ཏུ་མཛེས༔

སྲིན་བྱ་ཡི་མདངས་ལྟར་འགྲན་ལ་ཆས༔ བྱང་མུན་པའི་ཁྲོད་ནས་གློག་དམར་འཕྱོ༔ གཉིས་སྐྱེས་ཀྱི་མདངས་དང་མ་བྲལ་གལ༔ བྲག་སྤྲེའུས་ཡལ་ཀའི་རི་དྭགས་ལ༔ མདོག་དམར་སེར་རྫས་ཀྱིས་བསླུ་བྲིད་ངོམས༔ གདོང་ལྔ་ཡི་རང་ཚུགས་མ་ཟིན་ན༔ ལྷ་དམར་པོས་རྒོལ་བ་རང་ལ་སྡང༔ གནས་ཆུ་གཉིས་འདུས་པའི་གཡས་ཟུར་ན༔ བྱ་ཐང་དཀར་འགྱིང་འདྲའི་གཡོན་ངོས་སུ༔ ཆོས་པུསྟི་བརྩེགས་པའི་ལྟེ་བ་རུ༔ དཔལ་ ༡༩༠༽རྟ་མགྲིན་ལྷ་དགུའི་ཟབ་སྒྲུབ་ནི༔ གནམ་ལྕགས་ཀྱི་སྒྲོམ་དང་རྡོར་ཕུར་ཡོད༔ དུས་རི་མོ་ཅན་གྱི་མཇུག་ཏུ་གསལ༔ དཔའ་བོ་ ( Dakini Secret letter here) མིང་དང་ལས་ཀྱིས་འཕྲད༔ གནད་དེ་དང་སྟབས་ལྡན་སྲིད་གྱུར་ན༔ ཁྱེད་ཚེ་ཆོས་གདུལ་བྱ་རིམ་གྱིས་འབྱུང༔ ཡུལ་གསུམ་ལ་གཏེར་གཉིས་བསྟན་གཞི་འཛུག༔ དོན་གཉིས་ཀྱི་མཛད་པ་མཐར་རྒྱས་ངེས༔ བརྡ་གོའམ་བདེ་བའི་འབྱུང་གནས་མ༔ ཞེས་ཟེར་བར་སྣང༔ རི་བོ་ཆེའི་བླ་སེར་རྣམས་ཀྱི་ཞལ་ངོ་མི་ལྡོག་ཙམ་དུ་འཁྲུལ་སྣང་ཡིག་རིས་སུ་བདེ་བའི་རྡོ་རྗེས་བྲིས་པའོ།། ༈ དུས་འཛིན་མེ་གླང་ལོའི་ཟླ་བ་གསུམ་པའི་ཚེས་བཞིའི་དགུང་མོ་ཐུན་གསེང་ཞིག་ཏུ༔ བྱིའུ་ཆུང་དོང་དམར་ཞིག་གིས༔ ཡ་ཡ༔ རྣལ་འབྱོར་བདེ་སྐྱོང་དབང་མོ༔ ཚུལ་མཐུན་ཡིད་ཀྱིས་བཀོད་པའི་གནས་དེར༔ བགྲོད་པའི་དུས་ནི་བྲག་འཛིན་སྤྲེའུ༔ གནམ་སྨན་སྤྲུལ་པའི་མི་མོས་བསླུ་བྲིད༔ རང་གཞན་སྟབས་ཀ་གཟབ་པ་གལ་ཆེ༔ ཐུགས་ཀྱི་མིང་ཆགས་གནས་སུ་གཉིས་སྐྱེས༔ ལ་འུར་ལ་འུར་རང་ཆོས་བསྒྲུབ་ཚེ༔ ནམ་མཁའི་དབང་གཞུའི་མདངས་ལ་མ་ཞེན༔ ལས་འབྲེལ་ཐུགས་བཅུད་སྙིང་པོའི་ ༡༩༡༽ ཉམས་ལེན༔ དུས་བབས་པདྨ་རི་ནས་ལོན་མཛོད༔ ཀ་ལིའི་སྒྲ་ཡིས་ས་གསུམ་གཡོ་ཚེ༔ རང་གཏེར་གསང་བ་སྐོར་གསུམ་ཟབ་གཏེར༔ ཉེ་མིན་རིང་ནས་པདྨའི་མིང་གིས༔ བརྡ་དོན་གསལ་ལ་ཅི་ཆ་ཅི་ཡོད༔ ཆོས་བདག་བུ་ལྔ་ལས་ཀྱིས་བསྐུལ་ནས༔ བྱི་བའི་འཛུམ་གྱི་དུས་དང་འཕྲད་ངེས༔ དེ་ལ་ཟབ་པའི་གདམས་ཁྲིད་ཡོངས་རྫོགས༔ སྦས་གསང་མེད་པར་བུ་ལ་སྤྲོད་དང༔

གཏེར་གཉིས་བསྟན་པ་དེའི་ཕྱོགས་དར་ངེས༔ དེ་སོགས་རིག་པས་རྟོག་དཔྱོད་མཛོད་དང༔ འཕྲལ་འཕྲལ་བྱ་བ་ངང་གིས་གསལ་ངེས༔ ཞེས་ཟེར་སྣང་འཆར༔ བདེ་བའི་རྡོ་རྗེས་སོ༔ ༈ སང་སང༔ ང་འོང་བ་པདྨ་ལྗོངས་ནས་འོང༔ གཤོག་དྲུག་ལ་ངལ་བ་ཅང་མ་མཆིས༔ ལྷོ་སྤོ་རོང་གི་གསང་གཏེར་ཁྱོད་ལ་དབང༔ མ་ཌཱ་ཀིའི་ངག་གསལ་ཁྱོད་ལ་དབང༔ ཡ་ཡ༔ ཤར་ཁུ་བྱུག་སྔོན་མོ་ལྷོ་རུ་བཞུད༔ དཔལ་རྟ་མགྲིན་སྤྲུལ་པའི་སེམས་དཔའ་དེ༔ ( Dakini Secret letter here) མིང་འཛིན་པ༔ དཔྲལ་བ་ལ་ཧྲཱིཿཡིག་དམར་པོ་བཀྲ༔ ཆོས་འཛིན་གྱིས་སྐྱེས་བུ་ཨ་ཙར་དང༔ འབྲོག་བན་དང་ནམ་སྙིང་བཻ་རོ་དང༔ རྨ་ཐོག་དང་གཡུ་སྒྲ་ལང་ ༡༩༢༽ འགྲོ་སོགས༔ ལས་ཅན་གྱི་ཆོས་བདག་བུ་དགུར་འཕྲད༔ བསྟན་འགྲོ་བའི་བདེ་སྐྱིད་རིམ་གྱིས་སྨན༔ སྨད་དུ་བ་སྔོན་པོ་ནུབ་ལ་འཕྱོ༔ ནུབ་ཁུ་འཕང་རྩེ་དྲུག་ཕྱོགས་ནས་འགྱེད༔ མི་བདུད་སྤྲུལ་ཞིག་གིས་མ་བསླུས་ན༔ མགོན་འཕགས་པའི་སྤྲུལ་པས་བོད་ཁམས་སྐྱོང༔ སྤོ་རོང་གི་གཏེར་སྒོ་དེ་དུས་འབྱེད༔ ཨ་ཙར་ལ་མཁའ་འགྲོའི་ཐུགས་བཅུད་གཏོད༔ འབྲོག་བན་གྱི་སྐྱེ་བརྒྱུད་ཨཀྵ་རར༔ རྫོགས་རིམ་དང་མ་རྒྱུད་སྙིང་པོ་གཏོད༔ གཡུ་སྒྲ་དང་བཻ་རོ་ཟུང་སྤྲུལ་ལ༔ ཚེ་སྒྲུབ་དང་མན་ངག་གསང་ཁྲིད་གཏོད༔ རྨ་ཐོག་གི་སྤྲུལ་པ་ལོ་ཀའི་མིང༔ དཔལ་དེ་ལ་རྟ་མགྲིན་ལྷ་དགུ་གཏོད༔ གཡུ་སྒྲ་ཡི་སྤྲུལ་པ་བཛྲ་མིང༔ དཔལ་དེ་ལ་མཁའ་འགྲོའི་སྒྲུབ་པ་གཏོད༔ དཔལ་དབྱངས་ཀྱི་སྤྲུལ་པ་ཀཱིཏྟིའི་མིང༔ དཔལ་དེ་ལ་སེམས་དཔའི་ཐུགས་སྒྲུབ་གཏོད༔ ཨ་ཙ་ར་དང་ལང་འགྲོ་ཟུང་སྤྲུལ་ལ༔ སུརྻའི་མིང་མཐའ་འཛུམ་དྲུག་འཛིན༔ དཔལ་དེ་ལ་ཟབ་ཆོས་ཡོངས་རྫོགས་གཏོད༔ མཚོ་རྒྱལ་གྱི་བྱིན་ཐོབ་པདྨའི་མིང༔ དཔལ་དེ་ལ་བཀའ་སྲུང་ཆོས་སྐོར་གཏོད༔ ད་དེ་སོགས་ཆོས་བདག་སྐྱེས་དབུ་རྣམས༔ སྦྲང་མ་ཡིས་རྩི་བཅུད་རོལ་བ་བཞིན༔ རང་སྐལ་གྱི་ཆོས་དང་འཕྲད་པར་ངེས༔ རིམ་གཉིས་ཀྱི་ཉམས་ལེན་གནད་ཟབ་ན༔ དོན་གཉིས་ཀྱི་མཛད་པ་ཚེ་འདིར་འགྲུབ༔ དོན་གོའམ་བདེ་བའི་འབྱུང་གནས་མ༔

ང་འགྲོ་དང་འོང་མེད་ ༡༩༣༽ རང་སྣང་བ༔ མ་མཁའ་འགྲོའི་བརྡ་དོན་ཁྱོད་ལ་གདམསཿ དེ་གསང་ཞིང་གསང་བ་ཨ་ཐཾ་རྒྱ༔ ཞེས་ཟེར་སྣང་ཤར༔ མེ་གླ་ཟླ་ཚེས་ལ་བདེ་བའི་རྡོ་རྗེས་བྲིས་པའོ།། ༈ འབྱུང་འགྱུར་ལུང་བྱང་ཟུར་གསལ་མཁའ་འགྲོ་ཀུན་གསལ་མས་གདམས་པ༔ ལྷོ་ཕྱོགས་མངྒའི་མིང་འཛིན་གནས་ཀྱི་སར༔ ཆུ་བོ་སྦ་ཀློང་འཁྲུགས་པའི་ཉེ་ཆ་རུ༔ ཁྱེད་ཀྱི་གདུལ་བྱའི་ལྷག་མ་དེ་རུ་བབས༔ ཁྱེའུ་ཆུང་བཻ་རོའི་བྱིན་ཐོབ་ཅང་ཤེས་འཛིན༔ པདྨ་དྷྭ་ཛ་ཕྲིན་ལས་དཔལ་གྱིས་ཕྱུག༔ སླུ་བྱེད་མི་མོས་བརྫུ་བག་རྨ་བྱར་འགྲན༔ ཀཱི་ལ་ཡ་ཡི་སྲོག་བཅུད་ཉམས་བླངས་ན༔ སྨོན་ལོག་སབྟའི་རྐྱེན་ངན་དབྱིངས་སུ་ཞི༔ ས་འཛིན་དམར་པོས་དུག་སྦྲུལ་ཁ་རླངས་འཕྱོ༔ སྨད་ཀྱི་དུ་བ་སྔོན་པོས་ཡུལ་གསུམ་འཇིག༔ ནུབ་ཀྱི་ཁུ་འཕང་རང་གི་ཕྱོགས་སུ་འཐོར༔ བདུད་སྤྲུལ་ ( Dakini Secret letter here) དང༔ སྨོན་ལམ་ལོག་པའི་སྐྱེས་བུ་གསུམ་གྱི་མཐུས༔ འཛམ་གླིང་ཉི་ཟླ་ཆུ་འཛིན་ནག་པོས་བསྒྲིབས༔ རྐྱེན་དེས་ཀ་ན་ཀ་ཡི་འབྱུང་པོ་དར༔ བོད་ཁམས་བདེ་སྐྱིད་ཆུ་ཡི་གཉེར་དང་མཚུངས༔ བསོད་ནམས་ལོངས་སྤྱོད་དབང་ཐང་རིམ་གྱིས་ཉམས༔ ཆ་ལུགས་མ་ངེས་རྒྱ་སོག་ཧོར་འདྲའི་ཆས༔ ༡༩༤༽ སྤྱོད་པ་མི་དགེ་སྣ་ཚོགས་ཐབས་ཀྱིས་གསོག༔ རང་གཞན་གཉིས་ཕུང་ངན་འགྲོའི་ས་བོན་འདེབས༔ དཀོན་མཆོག་ལྷ་ཁང་གསུང་རབ་རྟེན་བཞེངས་སོགས༔ རྩིས་མེད་ལམ་ཁའི་རྡོ་བཞིན་རྒྱང་དུ་བོར༔ དུས་ངན་ཕུང་རྫས་གཅེས་པའི་སྲོག་དང་བརྡོ༔ བདེ་འདོད་སྡུག་བསྔལ་ལས་ལ་རྟག་ཏུ་སྤྱོད༔ ཤི་ཚད་ཐམས་ཅད་རྒྱལ་བཙན་འདྲེ་རིགས་སྐྱེ༔ དམ་སྲི་བུད་མེད་སྙིང་ལ་ཞུགས་པ་ཡིས༔ བསྟན་པའི་གཞི་མ་དགེ་འདུན་འདུལ་ཁྲིམས་ཉམས༔ དམ་མེད་ལོག་འཚོའི་ཟས་ལ་རྟག་ཏུ་སྤྱོད༔ བསླབ་གསུམ་ཚུལ་ཁྲིམས་ན་བུན་བཞིན་དུ་ཡལ༔ མདོ་སྔགས་གཉིས་པོ་མེ་ཆུ་འཕྲད་བཞིན་དུ༔ ཡ་མ་ཟུང་གིས་བསྟན་པའི་ཆོམ་རྐུན་བྱེད༔ སྔགས་པས་མགོ་རེག་རབ་བྱུང་ཆས་ཙམ་འཛིན༔ བསྐྱེད་རྫོགས་གདིང་བྲལ་གྲོང་གསེབ་ཁྱི་བཞིན་ཉུལ༔

དགེ་སྦྱོང་སྐྱ་ཆས་དམག་ཇག་ལས་ལ་བརྩོན༔ བསྟན་པའི་ལག་དམར་དམ་སྲི་གྲོགས་སུ་འགྲོགས༔ མཐའ་མི་རྒྱ་སོག་འབོད་པ་རང་གིས་བྱེད༔ མི་འདོད་ལ་ཡོག་སྣ་ཚོགས་རང་ལ་སྡང༔ དུས་ངན་ཟེར་ཞིང་སྤྱོད་ངན་མི་དགེ་བསྒྲུབ༔ དེ་མཐུས་བོད་ཁམས་སྐྱེ་འགྲོ་ཐམས་ཅད་ཀུན༔ མི་བདེའི་སྡུག་བསྔལ་ན་ར་ཀ་དང་མཚུངས༔ ལོངས་ ༡༩༥༽སྤྱོད་བསོད་ནམས་སྲོག་གི་གཤེད་དུ་བབས༔ ཡུལ་མི་ཉེ་འབྲེལ་རྩོད་དང་འཁྲུགས་པའི་གཞི༔ ཆགས་སྡང་གོ་ལྡོག་ཕ་མར་བློ་མི་ཁེལ༔ བྱ་བ་ཐམས་ཅད་མཐའ་མེད་ངན་སོང་རྒྱུ༔ དེ་འདྲའི་དུས་ངན་སྙིགས་མ་སྙིགས་མའི་དུས༔ སྤྱན་གཟིགས་ཕྱག་རྡོར་པད་འབྱུང་སྒྲོལ་མ་དང༔ ཡི་དམ་ཀུན་འདུས་མཁའ་འགྲོ་ཀུན་འདུས་དང༔ བཀའ་སྲུང་ཀུན་འདུས་སེང་ཆེན་དཔའ་བོ་སོགས༔ དེ་དག་རང་རང་སྒྲུབ་ཕྲིན་དྲག་པོའི་ལས༔ མནན་སྲེག་ཟློག་སྒྱུར་ལས་མཐའ་མན་ངག་རྣམས༔ ལག་ལེན་གནད་རྣམས་མ་ནོར་ཚུལ་བཞིན་དུ༔ ཡུལ་སྡེ་གཅིག་མིན་ཀུན་གྱིས་བསྒྲུབ་ནུས་ན༔ ཡུལ་གྲུ་རང་རང་སྒོས་ཀྱི་རྐྱེན་ངན་དང༔ ཁྱད་པར་དུས་ཀྱི་འཁྲུགས་པ་ཀུན་ཞི་ནས༔ བོད་འབངས་བདེ་བའི་གོ་སྐབས་ཅུང་ཞིག་ཤར༔ ཁྱད་པར་རིགས་གསུམ་མགོན་དང་པདྨ་འབྱུང༔ འཇིགས་སྒྲོལ་འཕགས་མ་ཏཱ་རེ་ཉེར་གཅིག་གི༔ སྐུ་བརྙན་བཞེངས་དང་སྙིང་པོ་རྡོ་ལ་བསྐོ༔ ས་དཔལ་ཕུན་སུམ་ཚོགས་པའི་གནས་ཉིད་དུ༔ རིན་ཆེན་གཏེར་གྱི་བུམ་པའི་སྙིང་པོ་བཅས༔ ཡུལ་གྲུའི་རང་ཕྱོགས་ནུབ་དང་བྱང་ངོས་སུ༔ ས་ ༡༩༦༽ཡི་བཅུད་གསོ་མན་ངག་ཨ་ཐམ་རྒྱ༔ སིདྡྷི་ཡིག་དྲུག་ཏཱ་རེ་སྙིང་པོ་དང༔ དུས་ངན་འཇིགས་སྐྱོབ་གསོལ་འདེབས་ལ་སོགས་དང༔ སྐྱབས་འགྲོ་སྒྲོལ་མ་ལེའུ་བདུན་མ་སོགས༔ རས་སམ་ཤིང་ཤུན་རྣམས་སུ་ལེགས་བྲིས་ཏེ༔ རི་བོའི་རྩེ་དང་གྲོང་ངམ་གྲོང་ཁྱེར་དང༔ གནས་དགོན་དབེན་ཁྲོད་ལ་སོགས་ཐམས་ཅད་དུ༔ རླུང་དར་བཙུགས་ན་འཇིགས་དང་སྡུག་བསྔལ་ཀུན༔ མ་ལུས་ཞི་བར་འགྱུར་རོ་བོད་འབངས་རྣམས༔ ལུས་དལ་མ་བྱེད་ཕྱག་བསྐོར་སྒྲིབ་སྦྱོང་རེམ༔ ངག་གི་འཁྱལ་ཚིག་སྤོངས་ལ་སྐྱབས་འགྲོ་དང༔

རིགས་གསུམ་སྙིང་པོ་དང་ནི་སིདྡྷི་སྒྲོངས༔ བློ་སེམས་མི་དགེ་སྣ་ཚོགས་མདུན་མ་བསུ༔ སྙིགས་དུས་འགྲོ་བ་ཡོངས་ཀྱི་མགོན་གཅིག་པུ༔ སངས་རྒྱས་གཉིས་པ་པདྨ་འབྱུང་གནས་ལ༔ སྒོ་གསུམ་མི་ཕྱེད་དད་པ་དྲག་པོ་ཡིས༔ གསོལ་བ་ཐོབ་ལ་སྒོམ་སྒྲུབ་ཉམས་ལེན་འབུངས༔ མི་དགེ་ཚུལ་བཞིན་སྤངས་པའི་བདེན་འབྲས་ཀྱིས༔ སྦས་གནས་ལྷུན་གྲུབ་ལྗོངས་སུ་གནས་ཐོབ་ནས༔ ཚེ་འདིར་མི་གནས་གཏན་སྲིད་ལེགས་ཐོབ་ངེས༔ པདྨའི་བརྒྱུད་འཛིན་གཏེར་བདག་རྣལ་འབྱོར་ཚོགས༔ ཆོས་བརྒྱད་བློས་བོར་དབེན་པར་སྒྲུབ་ཚུགས་ཟུངས༔ ཌཱ་ཀིའི་བཀའ་བཞིན་བསྟན་འགྲོ་རིས་མེད་སྐྱོངས༔ གངས་གསུམ་ལྗོངས་གསུམ་ ༡༩༧༽གནས་གསུམ་གསང་ཕུག་ཏུ༔ བྲག་གི་སྤྲེའུའི་ལོ་རུ་དུས་བབས་གནད༔ སྨོན་ལོག་ ( Dakini Secret letter here) རྐྱེན་གྱིས་མ་བསྒྱུར་ན༔ ཚེ་ཡི་གེགས་རྐྱེན་སེལ་ཞིང་བདུན་ཅུར་འཚོ༔ ཁྭ་ཏ་རོག་པོ་དམར་སེར་ཚོས་ཀྱིས་བསྒྱུར༔ རྐྱེན་དེས་ཡུལ་གཉིས་མི་བདེའི་འཁྲུགས་པ་བགྱིད༔ ཅང་ཤེས་འཛིན་པའི་སྐྱེས་བུས་མ་དཔྱོད་ན༔ ནོར་བུའི་འོད་མདངས་ཉམས་པའི་གྲིབ་ཀྱིས་གོས༔ མཆེ་ལྡན་འཛིན་མ་སྒྱུ་མའི་བུ་མོ་དེས༔ དབང་གཞུའི་འཕྲུལ་གྱིས་བདུད་རྩི་དུག་ཏུ་འགྱུར༔ ལྷོ་རྒྱུད་ནགས་ཁྲོད་གནས་པའི་གདོང་ལྔ་པས༔ བརྟུལ་ཞུགས་མ་ངེས་དམར་སེར་མདངས་འཛིན་པའི༔ སེང་དཀར་ཁྱུ་གཅིག་སྨོན་ལམ་དབང་གིས་འཛོམ༔ ཟབ་པའི་མན་ངག་ལས་ལྡན་དཔལ་དུ་ཤར༔ དུས་ཚིགས་དུས་ཀྱི་རྟེན་འབྲེལ་མ་ལོག་ཅིང༔ ཚུལ་བཞིན་གནད་དང་ལྡན་པར་འཛོམ་གྱུར་ན༔ གཡུ་འབྲུག་གཙུག་གི་ནོར་བུ་ལོན་པར་ངེས༔ ཉག་ལ་སྔར་མེད་གསེར་གྱི་མེ་ཏོག་འཁྲུངས༔ འབྲས་བུའི་བསྟན་པ་གྱད་ཀྱི་གཙུག་ནོར་བཞིན༔ མི་མངོན་གབ་པའི་གནས་སུ་གྱུར་པ་ཡི༔ རྐྱེན་དེས་སྲིན་མོ་སྤུན་གསུམ་ཁ་དར་ནས༔ ཡུལ་གྲུ་གསུམ་ལ་ཁྲག་གི་ ༡༩༨༽མཚོ་མོ་འཁྱིལ༔ པད་འབྱུང་སྤྲུལ་པའི་མཐུ་ཡིས་མ་འདུལ་ན༔ ཐ་མ་བོད་ཁམས་ཕུང་བའི་ཆོམ་རྐུན་བྱེད༔ ནམ་མཁའི་ཁྲི་གདུགས་མུན་པའི་སྨག་དང་འཕྲད༔

སེ་ཕུང་སྤྲུལ་པས་རྒྱལ་བསྟན་ཐབས་ཀྱིས་བཤིག༔ ས་ཡི་བཅུད་ཉམས་ལོ་ཐོག་འབྲས་མི་འབྱུང༔ དམག་འཁྲུགས་མུ་གེ་ནད་ཡམས་ལ་སོགས་དང༔ སྡེ་འཁྲུགས་ནང་དམེའི་འཐབ་རྩོད་རྒྱུན་མི་ཆད༔ པདྨའི་མཚོ་ལ་གསེར་གྱི་ངང་ཁྱུ་འཁོར༔ གསེར་མིག་འཛིན་པ་མི་གཙང་ལམ་དུ་བྱིངས༔ མདོ་གསུམ་ཐང་དུ་ཉ་མོ་བྱེ་ཚན་ཐོན༔ འོད་དཀར་ཟླ་བའི་བདུད་རྩིའི་བསིལ་ཆབ་ཀྱིས༔ མི་སྲུན་སྲིན་མོ་ཕྲིན་ལས་དབལ་གྱིས་གཞོམ༔ ཁྱེའུ་ཆུང་འབྲོག་མི་བཻ་རོ་གཡུ་སྒྲ་དང༔ ལང་གྲོ་ལ་སོགས་རྗེ་འབངས་སྤྲུལ་པ་ཡིས༔ ཐབས་རྣམས་དུ་མས་བོད་ཁམས་རེ་ཞིག་སྐྱོབ༔ སྙིགས་དུས་སེམས་ཅན་གཏེར་དང་མ་འཕྲད་ན༔ རང་བཟོའི་ཆོས་ཀྱིས་གྲོལ་བ་ཐོབ་མི་སྲིད༔ དེ་ཕྱིར་པདྨའི་བརྒྱུད་འཛིན་རྗེས་འཇུག་རྣམས༔ འཆི་བ་དྲན་ན་གཏེར་ཆོས་ཉམས་སུ་ལོངས༔ འཁོར་བར་མི་གནས་དབེན་རིར་སྒྲུབ་ཚུགས་ཟུངས༔ དཀོར་ནག་ལོག་འཚོའི་ཟས་སྤོངས་སློང་མོར་བརྟེན༔ ཆོས་བརྒྱད་འཁྲུལ་ ༡༩༩༽པའི་ལས་ལ་མགོ་མ་འཁོར༔ བློ་སྣ་རྩེ་གཅིག་གུ་རུ་པད་འབྱུང་དང༔ མཆོག་གསུམ་བླ་མ་ཡི་དམ་མཁའ་འགྲོར་གཏོད༔ ཚེ་གཅིག་སངས་རྒྱས་ཐོབ་བོ་སྐལ་ལྡན་རྣམས༔ ལེགས་ཉེས་གསལ་བའི་བརྡ་འདི་ཁྱེད་ལ་གདམས༔ ཡལ་བར་མ་དོར་ཙིཏྟའི་ཀློང་དུ་སྦོས༔ འཕྲུལ་གྱི་བརྫུ་བག་འཕྲུལ་བཞིན་ངོམས་པའི་ཚེ༔ ཁྱོད་ཀྱང་ཡུལ་འདིར་སྡོད་པའི་གནས་དབེན་ཀྱང༔ ས་མ་ར་ཐིའི་རྟེན་འབྲེལ་གྱིས་བསྐུལ་ནས༔ ཕྱོགས་མིན་ཕྱོགས་སུ་བགྲོད་ལ་ཅི་ཆ་ཡོད༔ སྐལ་ལྡན་ཆོས་བརྒྱུད་འཛིན་པ་དེ་རུ་འདུས༔ སྲིན་བྱ་ནག་པོས་ངར་སྐད་མ་སྒྲོགས་ན༔ ཡུལ་དེར་རེ་ཞིག་གནས་ན་འགྲོ་དོན་འབྱུང༔ གསང་གྲོགས་ ( Dakini Secret letter here) འཕྲད་གྱུར་ན༔ ཚེ་ཡི་བར་ཆད་རེ་ཞིག་སེལ་བར་ངེས༔ ས་མ་ཡ༔ རྒྱ་རྒྱ་རྒྱ༔ ཞེས་ཤིང་མོ་ཕག་གི་ལོའི་ཟླ་ཚེས་ལ་མཁའ་འགྲོ་ཀུན་གསལ་དབང་མོ་ཡིན་སྐད་པས་དེ་ལྟར་ཟེར་སྣང་འཆར་ཡང་སྣང་ཆ་ལ་བདེན་རྫུན་ཆ་ཆོད་དཀའ་བས་བཏང་སྙོམས་སུ་བཞག་ཡོད་སྐབས་མི་མཁོ་དགུ་མཁོའི་རྣལ་འབྱོར་པ་རང་གི་ཉེ་གནས་ཤཱཀྱའི་དགེ་བཙུན་ཚུལ་ཁྲིམས་རྡོ་རྗེས་ཡང་ཡང་ནན་ཆེར་བསྐུལ་ངོར་བདེ་བའི་རྡོ་རྗེས་འཁྲུལ་སྣང་ཡིག་རིས་སུ་

༢༠༠༽བྲིས་པའོ།། དགེའོ།། ༈ དུས་འཛིན་ཤིང་གླང་ལོའི་ཟླ་བ་གསུམ་པའི་གནམ་གང་ཉི་ཕྱེད་ཡོལ་དུས་སུ་ཡོད་སྐབས༔ དབྱིངས་ཐིག་ལེ་འོད་དཀར་གསལ་བའི་ཀློང༔ སྐྱབས་འཁོར་ལོའི་མགོན་པོ་ལས་འབྲེལ་རྩལ༔ དཔལ་ཧེ་རུ་ཀ་པའི་ཆས་ལྡན་པ༔ མ་མཁའ་འགྲོ་གཉིས་བཅས་དབྱིངས་སྣང་ཤར༔ ཞལ་འཛུམ་པའི་ཚུལ་གྱིས་འདི་སྐད་གསུངས༔ ཚུར་གསོན་དང་བརྩེ་ལྡན་སྙིང་གི་གྲོགས༔ ལམ་ཟབ་མོ་ལྷུན་གྲུབ་འོད་གསལ་ལ༔ གོལ་ཤོར་དང་ནོར་སའི་འཕྲང་མེད་ཀྱང༔ རྩ་རླུང་ཐིག་རྒྱས་བཏབ་གནད་གསང་ལ༔ ཐབས་མཁས་པས་ཉམས་ལེན་འདི་ལྟར་མཛོད༔ མི་གཞན་ལ་བློ་གྲོས་གསལ་མི་དགོས༔ ངེད་ཐབས་ཤེས་སྔོན་གྱི་དམ་བཅས་བཞིན༔ དུས་དུས་སུ་ཉམས་ལེན་གབ་འཁྲུགས་རྣམས༔ ངས་ཁྱོད་ལ་སྨྲའོ་ཡིད་ལ་ཟུངས༔ རང་རིག་མི་འགྱུར་དབུས་མཐའ་བྲལ༔ སྟོང་དབྱིངས་ཆོས་སྐུ་བྱང་ཆུབ་སེམས༔ འགྱུ་བ་དངོས་མེད་ཡེ་ཤེས་གསལ༔ བདེ་སྟོང་སྤྲོས་བྲལ་བློ་ལས་འདས༔ ཟུང་འཇུག་རྟོགས་པ་མཁའ་ལྟར་ཁྱབ༔ ཉོན་མོངས་སྐྱོན་བྲལ་ངང་དེར་གྲོལ༔ གང་ཤར་ཆོས་ཉིད་འཁོར་ལོ་སྟེ༔ བསལ་བཞག་མི་དགོས་གདོད་ནས་དག༔ འདིར་སྣང་སྒྱུ་ ༢༠༡༽མའི་དཔེ་བཅུ་བཞིན༔ ཆགས་ཞེན་འཁྲུལ་འཛིན་གཞི་ལ་སངས༔ ཆོས་ཉིད་དོན་ལ་སོམ་ཉི་བྲལ༔ འཁྲུལ་སྣང་འཁྲུལ་བྱེད་ཡུལ་ལས་འདས༔ གོལ་ཤོར་ནོར་བའི་འཛིན་ཞེན་བོར༔ ཐམས་ཅད་རོ་སྙོམས་ཆོས་སྐུར་རྟོགས༔ སྐུ་གསུམ་མཉམ་ཉིད་ངང་དུ་ཀློད༔ དེ་ནི་ཁྲེགས་ཆོད་གསལ་འདེབས་ཡིན༔ ལུས་གནད་གང་བདེར་ཤིག་གེར་ཞོག༔ རྩ་གནད་ལུས་ལ་གདབ་པར་མཛོད༔ སྒྱུ་ལུས་འོད་སྐུར་གྲོལ་བའི་གནད༔ ངག་རླུང་མ་བཅོས་རང་སར་འཕེན༔ རླུང་གནད་ངག་ལ་གདབ་པར་མཛོད༔ ལས་རླུང་ཡེ་ཤེས་རླུང་དུ་འཕོས༔ སེམས་ཉིད་མ་བཅོས་ངང་དུ་སྐྱོངས༔ རིག་གནད་སེམས་ལ་གདབ་པར་མཛོད༔ སེམས་ཉིད་འོད་གསལ་སྨིན་པར་བྱེད༔ འཆར་བ་ཡུལ་གྱི་གནད་གཟེར་ན༔ དབྱིངས་ཀྱི་ཡེ་ཤེས་ལམ་དུ་མངོན༔ གཟིགས་པ་སྒོ་ཡི་གནད་བརྩོན་ན༔ དབྱིངས་སྣང་ཐིག་ལེའི་སྐབས་འབྱེད་བྱེད༔ གཟིར་བ་རིག་པའི་གནད་ལྡན་ན༔

གང་སྣང་ཡེ་ཤེས་གྲོགས་སུ་འཆར༔ ངག་རླུང་རང་སོར་འཕེན་པ་ཡིས༔ དག་དང་མ་དག་རླུང་སྐབས་འབྱེད༔ སེམས་དང་སེམས་བྱུང་ཤུགས་སུ་འཕེན༔ སྣང་སེམས་རིག་པར་གྲོལ་བའི་གནད༔ ཆོས་ཉིད་འོད་གསལ་དབྱིངས་སུ་འཕེན༔ ༢༠༢༽ རིག་པ་དབྱིངས་ཐིག་མི་འབྲལ་གནད༔ ལས་རླུང་དབུ་མར་བཅིང་བ་ཡིས༔ རླུང་བཅུ་ལས་སུ་རུང་བའི་གནད༔ སེམས་རྟོག་རིག་པར་བཅིངས་བ་ཡིས༔ སྣང་སེམས་ཆོས་སྐུར་གྲོལ་བའི་གནད༔ དབྱིངས་དང་ཡེ་ཤེས་ཐིག་ལེ་གསུམ༔ ཅི་བཞིན་མ་ནོར་གནད་ལ་རེས༔ གང་སྣང་གཉིས་འཛིན་བློ་བོར་ལ༔ ཆོས་ཉིད་མི་འགྱུར་དགོངས་པ་སྐྱོངས༔ ལྷུན་གྲུབ་འོད་གསལ་ངང་གིས་འཆར༔ དེ་སོགས་ཆེ་ལོང་ཙམ་ཡིན་པས༔ སྐབས་སྐབས་གསལ་འདེབས་ང་ཡིས་སྨྲ༔ ཡང་བདག་གིས་སྨྲེ་སྔགས་ཀྱིས་མཆི་མ་འཁྲུགས་ནས་འདི་སྐད་ཞུས༔ དབྱིངས་དང་ཡེ་ཤེས་དབྱེར་མེད་རིག་པའི་སྐུ༔ རང་རིག་དོན་གྱི་བླ་མ་ཧེ་རུ་ཀ༔ སྙིགས་དུས་འགྲོ་བའི་མགོན་པོ་ལས་འབྲེལ་རྩལ༔ ཐུགས་རྗེ་ཞི་བའི་དབྱིངས་སུ་མི་གཟིམས་པར༔ མགོན་མེད་ཉམ་ཐག་བདག་ལ་ཐུགས་རྗེས་གཟིགས༔ སྔོན་སྨོན་ལས་འབྲེལ་བཟང་པོས་གཏེར་ལ་དབང༔ ཡིད་བཞིན་ནོར་བུ་ལྟ་བུའི་ཁྱེད་དང་འཕྲད༔ མྱུར་ལམ་གསང་སྔགས་སྤྱོད་པའི་སྐལ་བར་ལྡན༔ བོགས་འབྱིན་བརྟན་ཐོབ་རླུང་སེམས་དབུ་མར་དྲངས༔ ནང་དབྱིངས་འོད་གསལ་སྣང་བཞི་མཐའ་རུ་ཕྱིན༔ ཟུང་འཇུག་རིག་སྐུ་མངོན་གྱུར་ལམ་མཆོག་བརྙེས༔ འོན་ཀྱང་བསོད་ནམས་དམན་དང་བདུད་དབང་གིས༔ ༢༠༣༽རྗེ་ཁྱེད་ཡུལ་དུ་མི་བཞུགས་ཞིང་དུ་ཡིབས༔ མགོན་མེད་བདག་ནི་གཅིག་པུར་ཤུལ་དུ་བོར༔ ཉིན་མཚན་བར་མེད་སེམས་རྩ་སྡུག་གིས་ནཽན༔ གསལ་བྱེད་དབང་སྒོར་ཆུ་རྒྱུན་བར་མེད་འབེབས༔ དེ་འདྲའི་སྡུག་བསྔལ་བསམ་ཚེ་སྐྱོ་བ་སྐྱེ༔ མན་ངག་གདམས་ཁྲིད་གནད་གསང་ཞུ་ས་མེད༔ གོལ་ཤོར་ནོར་གསུམ་གེགས་སེལ་སུ་ཡིས་བྱེད༔ ཁོ་མོའི་ལས་མཐའ་དེ་ལྟར་དགོས་པ་ཡི༔ སྔོན་ལས་ངན་པའི་རྐྱེན་དབང་ཅི་ལས་བྱུང༔ ཡེ་ཤེས་སྤྱན་ལྡན་ཁྱེད་ཀྱིས་བསྟན་དུ་གསོལ༔

ད་ནི་མྱུར་དུ་འབྲལ་མེད་ཐུགས་རྗེས་ཟུངས༔ ཞེས་དང༔ ཡང་བདག་གིས་ཉིད་སྐུ་དབྱིངས་སུ་བསྡུས་ནས་ཉིན་ཞག་བཅོ་ལྔ་ཙམ་སོང་སྐབས་ཡང་སྤྲུལ་གྱི་དགོངས་པ་གཏད་པ་ཨེ་ཡིན་བསམ་པའི་རྟགས་མཚན་རེ་བྱུང་བས་གསལ་པོ་ཞིག་གསུང་དུ་གསོལ་ཞུས་པས༔ ཡང་དཔའ་བོའི་ཞལ་ནས་བདག་ནམ་ཡང་ཁྱེད་དང་འདུ་འབྲལ་མེད་པས༔ ང་སྤྲུལ་བྱིས་པ་ཆུང་ངུས་ཁྱེད་ལ་དགོས་པ་ཨེ་ཡོད་མི་ཤེས་གསུངས༔ ཡང་བདག་གིས་ཉིད་ཀྱི་ཞལ་བཞེས་ལྟར་བསོད་སྤྲུལ་རིན་པོ་ཆེའི་ཐུགས་རྟེན་དུ་ཉིད་འབྱོན་པར་ཞལ་གྱིས་བཞེས་པ་དེའི་དོན་དང་ལྡན་པ་བཀའ་དྲིན་མི་ཆུང་བར་ཞུ་ཞུས་པས༔ ཡང་ ༢༠༤༽ཌཱ་ཀིའི་ཞལ་ནས་འདི་སྐད་ཟེར༔ ཧེ་ཧེ༔ ལྷོ་གསེར་གྱི་བ་དན་འོད་པོ་ཆེ༔ བྱང་མུན་པའི་ཁྲོད་དུ་སྐུ་བསྐྱོད་ན༔ ལུང་ཆེན་གཉིས་འདུས་པའི་གཡོན་ཟུར་ན༔ རི་ཁྲོ་བོ་འགྱིང་འདྲའི་གཡས་ཟུར་ན༔ ཁོང་སངས་རྒྱས་གླིང་པའི་རྣམ་རོལ་གར༔ གཏེར་འཛིན་པ་ཤསྟྲའི་མིང་གིས་བརྒྱན༔ ཆོས་ཟབ་པའི་རང་སྐལ་དུས་སུ་སྤྲོད༔ དེའི་གནད་དང་ལྡན་པར་མ་གྱུར་ན༔ འཛུམ་དྲུག་གིས་ཁུར་ལ་ཅི་ཆ་ཡོད༔ སྐུ་ཡེ་ཤེས་སྒྱུ་མའི་ཟློས་གར་ནི༔ སྔོན་ཚེ་རབས་ལས་འཕྲོའི་འབྲེལ་བ་ཅན༔ ཐོག་མ་ཡི་མིང་ཅན་མི་མོ་ལ༔ སྒྱུ་འཕྲུལ་གྱི་ཟླ་ཟེར་ནིརྨཀཿ གཡུ་འབྲུག་གི་ཟེར་དང་མ་འཕྲད་ན༔ ཐབས་མཁས་ན་བསྟན་པའི་ཉི་གཞོན་ཤར༔ བློ་རིག་པ་དཔྱོད་ཤེས་མཁས་གྱུར་ན༔ དུས་ནམ་ཞིག་མི་འགྱང་རང་ནོར་རྙེད༔ ད་དེ་དང་དེ་སོགས་རིག་པས་དཔྱོད༔ ཡུལ་ལྡན་པའི་སྐྱེས་བུ་མ་གཏོགས་པའི༔ ཁྱོད་གང་ཤར་ཡུལ་དུ་མི་འདོམས་པར༔ སྦས་གསང་དང་ངག་སྒོ་བསྡམ་པ་གནད༔ ཅེས་ཟེར་ནས་ཐམས་ཅད་དབྱིངས་སྣང་ཐིག་ལེའི་རོལ་པར་མི་སྣང་བར་གྱུར་རོ༔ ཅེས་པ་འདིའང་འཁྲུལ་སྣང་གབ་སྦས་སུ་ཡོད་སྐབས་གཞན་ཚིག་གི་རྗེས་སུ་འབྲངས་ནས་ལུང་བསྟན་འཆལ་ཚིག་ཏུ་ཤོར་ ༢༠༥༽བའི་རྐྱེན་གྱིས་སྐལ་ལྡན་གྱི་སྐྱེས་བུ་དམ་པ་ཚུལ་ཁྲིམས་རྡོ་རྗེ་དང་ཚོགས་རྒྱམ་གཉིས་ཀྱིས་ནན་ཆེར་བསྐུལ་ངོར་ཀུན་བཟང་བདེ་སྐྱོང་དབང་མོས་འཁྲུལ་སྣང་ཡིག་རིས་སུ་བྲིས་པ་དགེའོ།།

༈ ཧེ་ཧེ༔ ཉམས་ཆུང་གི་རྒན་མོའི་བསམ་ཚོད་ལ་སྦྱར་ན༔ གཏེར་མིན་གྱི་གཏེར་འདྲའི་ཡིག་རིས་ཀྱིས་ཅི་བྱེད༔ དུས་ངན་གྱི་རང་མཚང་མི་འགྱང་བར་ངོམས་དུས༔ ལས་ངན་གྱི་སེམས་ཅན་བདག་འདྲ་ཡིས་མི་ཐུལ༔ མདོ་སྔགས་ལ་མི་གནས་སློབ་ངན་རེ་ཡོད་ཀྱང༔ རང་གཞན་ཀུན་ངན་སོང་ས་བོན་དེ་རེད་ན༔ མཚོ་སྐྱེས་ཀྱི་བླ་མ་པད་འབྱུང་གི་ཞལ་ནས༔ ཆོས་ལམ་དུ་ཞུགས་ཀྱང་ཆོས་བྲེད་དུ་སོང་བའི༔ སྐྱོན་ལྡན་གྱི་འཁོར་སློབ་སྤང་བ་དེ་གནད་ཡིན༔ རང་གཞན་ཀུན་དུག་ཆུའི་འདམ་རྫབ་ལ་ལྷུང་ངེས༔ ཞེས་གསུངས་ཀྱི་རྡོ་རྗེའི་ཚིག་ཞོར་ལ་བལྟས་ན༔ ཡུལ་དེ་དང་དེ་ཡི་ཕྱོགས་སུ་ནི་ཉེ་བས༔ སྔོན་ལས་དབང་དྲག་པོའི་སྟོབས་ཤུགས་ཞིག་མེད་ཚེ༔ རང་གཅིག་པུར་ངེས་མེད་གནས་ཡུལ་དུ་འགྲོ་སྙམ༔ གནས་ཀ་ལིང་ཀ་ཡི་འབྱུང་པོ་དེས་བསྐུལ་ནས༔ ལྷོ་གསེར་གྱི་བ་དན་ཅི་འགྱུར་ནི་མི་ཤེས༔ གྲོགས་བི་མའི་སྤྲུལ་པ་འཕྲུལ་ལྡན་ཞིག་མེད་ན༔ ༢༠༦༽གྲངས་ལྔ་ཕྲག་དགུ་ཡོལ་དབང་གཞུ་བཞིན༔ དབྱིངས་ནམ་མཁར་ཐིམ་ལ་ཅི་ཆ་ཡོད༔ སེང་དཀར་མོའི་གཡུ་རལ་འབྲུག་གིས་ལོན༔ དཔའ་བོ་ཡོས་ཁུར་ ( Dakini Secret letter here) དེ་སོགས་འབྱུང་འགྱུར་བྱ་བ་ལ༔ ཡིད་འཁུམས་ནས་གང་ཤར་རྫུན་རིས་སུ༔ སྤྲང་སུ་ཁ་བཛྲ་མིང་གིས་བྲིས༔ ༈ གཉིད་འོད་གསལ་འདྲེས་པའི་སྣང་ཆ་ལ༔ ཡུལ་ཞིང་ཁམས་ཕུན་ཚོགས་རྣམ་དག་དབུས༔ འོད་ལྔ་ལྡན་གཟི་བརྗིད་འཁྲིགས་པའི་ཀློང༔ ངའི་སྐྱབས་གཅིག་འདྲེན་སྟོན་ཆོས་ཀྱི་རྗེ༔ ཕ་པདྨ་ལས་འབྲེལ་ཡུད་ཙམ་མཇལ༔ ལེགས་ཉེས་ཀྱི་བརྡ་དོན་སྣ་ཚོགས་ཞུས༔ གྲངས་མང་བས་ཡིད་ངོར་མི་གསལ་ཀྱང༔ བུ་ཤཱི་ལ་བཛྲ་འདོད་དོན་དུ༔ བརྡ་འཕྲུལ་གྱི་རོལ་མོ་འདི་སྐད་གསུངས༔ ཡ་ཡ༔ ཙནྡན་སྡོང་པོའི་རྩེ་ན༔ གསུང་སྙན་རྨ་བྱའི་བསྒྱུར་མཁན༔ མཁའ་ལྡིང་གཞོན་ནུའི་སྟོབས་ཀྱིས༔ རང་ནོར་ཅུང་ཞིག་ལོན་པར༔ དྲི་བསུང་ངད་པའི་རོ་ལ༔ སྐལ་ལྡན་བུང་བའི་ཚོགས་འདུ༔ གཏེར་གཉིས་བསྟན་པ་གསལ་བ༔ བྲག་གིས་སྤྲེའུས་བསུ་ན༔ སྒྲ་བརྒྱའི་གཟི་མདངས་དེ་ཙམ༔

སྔོན་སྨོན་ལས་འཕྲོ་ལྡན་པས༔ གཏེར་གཉིས་ལས་གཉེར་དབང་བ༔ ཕ་ཡི་བཀའ་ལྟར་ ༢༠༧༽བསྒྲུབ་དང༔ མི་རིང་དོན་གཉིས་འབྱུང་ངེས༔ ངུར་སྨྲིག་བསྟན་ལ་འཇུག་ནས༔ མ་བཅོས་ལྕང་ལོ་ལྡན་ན༔ གནས་སྐབས་འཕྲལ་རྐྱེན་དེས་སེལ༔ འདི་འོག་ཆུ་གསུམ་འདུས་པ༔ ཨ་ཡིས་བརྒྱན་པའི་ཡུལ་དུ༔ ཁྲིམས་ལྡན་དཔའ་བོའི་མིང་ཅན༔ དག་སྣང་ཆོས་སྐོར་འབྱེད་པའི༔ རྟེན་འབྲེལ་གནད་ཟབ་ལེགས་འོང༔ དམ་སྲིའི་ཆོ་འཕྲུལ་ངོམས་པས༔ ལོ་འདིར་ཅུང་ཞིང་འཚེ་བས༔ སེལ་བྱེད་ཀུན་འདུས་འཇིགས་བཟློག༔ འབྱུང་བཞི་གང་ལ་བྱས་ཀྱང༔ ས་དཔལ་གནད་ལ་བརྟེན་དགོས༔ མི་འགྱུར་རྡོ་རྗེའི་སྒྲུབ་པ༔ འཕྲུལ་གྱི་ཆོ་ག་ཟབ་དགོས༔ གནད་ལྡན་ཚུལ་བཞིན་བསྒྲུབ་ན༔ འཕྲལ་རྐྱེན་དེ་ཡིས་སེལ་ངེས༔ གཡུ་འབྲུག་དུང་གི་རྭ་ལ༔ ཧ་ལོའི་ཀུ་མུཏ་བཞད་པས༔ བློ་ལྡན་རིག་པས་དཔྱོད་ལ༔ སྟབས་ཀ་གཟབ་པ་གལ་ཆེ༔ བྱང་གི་མི་སྡུག་བདག་པོས༔ ཙནྡན་དྲི་བསུང་བཅོམ་པས༔ ཁྲིམས་ཀྱི་བ་གམ་གཡོ་ཚེ༔ བློ་ངན་ཁ་ཏ་རོག་པོས༔ གཟི་མདངས་རྨ་བྱར་འགྲན་འོང༔ དེ་དུས་ང་ཡི་ཟབ་སྒྲུབ༔ བརྩོན་འགྲུས་ལྕག་གིས་བསྐུལ་ནས༔ ཟབ་གསུམ་གནད་དུ་བསྣུན་ ༢༠༨༽ན༔ ན་ངན་གཡུལ་ལས་རྒྱལ་ངེས༔ དེ་དང་དེ་སོགས་སྤྱོད་དང༔ འཕྲལ་འཕྲལ་བརྡ་དོན་གསལ་འོང༔ གཞན་ལ་གུ་ཧྱ་ཨ་ཐཾ༔ 

ཅེས་པ་འདི་ཡང་སྙིང་གི་བུ་གཅིག་ཤཱི་ལ་བཛྲ་གྱི་བཞེད་དོན་དུ་འཁྲུལ་འབྱམས་མདོ་མེད་སུ་ཁ་བཛྲ་གྱིས་སེར་དགོན་དབེན་ཁྲོད་ནས་བྲིས་པའོ།། ༈ དུས་འཛིན་མེ་སྟག་ལོའི་ཟླ་བ་གཉིས་པའི་ཚེས་བཅུ་གསུམ་ཉིན་གླིང་བུའི་སྒྲ་ཚོར་བས་རྐྱེན་བྱས་ཏེ་བླ་མ་ཡིད་བཞིན་ནོར་བུ་ཤིན་ཏུ་དྲན་ནས་ངུ་ཞིང་བསྡད་ཡོད་པས༔ གཏེར་སྒྲོམ་གྱི་སྟེང་ནས་བྱ་ཟེ་མོ་ལྟ་བུའི་གཙུག་སྒྲོ་ཤིན་ཏུ་རིང་བ་ཁ་དོག་སྣ་ཚོགས་སུ་བཀྲ་བ་ཞིག་བྱུང་ནས་འདི་སྐད་ཟེར༔ ཡ་ཡ་ཨ་ལྕམ་བཞིན་ལེགས་ལ༔ ཁྱེད་གཅིག་པུར་སེམས་གཅོང་ཅིའི་ཕྱིར་དགོས༔ ང་བདེ་བདེ་མཁའ་འགྲོའི་གྲོང་ཁྱེར་ནས༔ མདངས་ལྔ་ལྡན་ཐིག་ལེར་བརྫུས་ཏེ་འོངསཿ ཁྱེད་ཡིད་གཅོང་མི་དགོས་ངས་གྲོགས་བྱེད༔ གནས་ལྔ་ཡི་མཁའ་འགྲོ་དགྱེས་སྐོང་ཕྱིར༔ བཅུད་འཛིན་གྱི་བུ་མོ་བཅུས་ཉེར་དྲངས༔ བཞིན་ལྡན་གྱི་སྟོབས་རྩལ་ཡུལ་ལྟར་བགྲོད༔ སོ་གཉིས་ཀྱི་ཟླ་བའི་འོད་ཟེར་དང༔ བཅུ་ཕྲག་བཞི་ནི་ཉི་མའི་སྙིང་པོ་གཉིས༔ དེ་བརྡ་དང་བརྡ་ལན་རྟེན་འབྲེལ་བསྒྲིགས༔ ཟུང་ ༢༠༩༽འཇུག་གི་ཕོ་ཉའི་རྩལ་རྫོགས་ཏེ༔ མདངས་གཅིག་གྲོགས་གཅིག་གིས་བྱེད་ལགས་སམ༔ དེའི་སྟོབས་ཀྱིས་འཁྲུལ་སྣང་གནས་སུ་དག༔ རྣམ་སྨིན་གྱི་ལུས་དྭངས་སྐུ་རུ་སྨིན༔ སྐུ་གསུམ་གྱི་འབྲས་བུ་གཅིག་ཆར་རྫོགས༔ དོན་གོའམ་སྔགས་ཀྱི་རྣལ་འབྱོར་མ༔ ཞེས་ཟེར་བས༔ བདག་གིས་སྨྲས་པ༔ སྣང་བ་བདེན་མེད་ཀྱི་འཁྲུལ་ཁང་ན༔ གཟུགས་སྣང་མ་ངེས་པའི་རི་མོ་ཤར༔ འཕྲུལ་བྱ་ལྔ་ལྡན་གྱི་འོད་ཅན་ཁྱེད༔ གནས་གང་ནས་འོང་དང་ད་གང་འགྲོ༔ དོན་ཅིའི་ཕྱིར་འདིར་ཡོངས་བདག་ལ་སྨོས༔ ང་གྲོགས་པོ་ཁྱོད་ཀྱིས་དགོས་པ་མེད༔ དོན་སྣང་སྟོང་གཉིས་མེད་ཀྱི་ཡེ་ཤེས་འདི༔ ལྷན་སྐྱེས་ཀྱི་ཕོ་ཉ་བདེ་ཆེན་མཆོག༔ དེས་མི་ཆོག་གྲོགས་པོས་ཅི་ཞིག་བྱེད༔ ང་འདུས་བྱས་ཆོས་ལ་སྐྱོ་བ་སྐྱེས༔ ཕ་བླ་མས་བོར་ནས་ལོ་གསུམ་སོང༔ བཤེས་མེད་ཀྱི་དྭའུ་གཅིག་པུར་ལུས༔ ལས་གཅི་ལ་ཐུག་ཀྱང་སྐྱབས་མགོན་མེད༔

མཛེ་ནད་ཀྱིས་ཐེབས་པའི་སྐྱེས་བུ་བཞིན༔ འཁོར་སློབ་མས་བསྐྱུར་ནས་ལོ་གསུམ་ཡིན༔ སེམས་སྡུག་གིས་མྱོས་ཀྱང་རེ་ས་མེད༔ ནག་ཅན་གྱི་མི་བཞིན་ས་མཐར་ཕུད༔ ཕའི་གདན་སར་མ་ཐོན་ལོ་གསུམ་སོང༔ དམ་ལྡན་ ༢༡༠༽པའི་མཆེད་གྲོགས་དང་མ་འཕྲད༔ སྐྱིད་སྡུག་གི་རྣམ་གྲངས་བཤད་ས་མེད༔ སེམས་སྡུག་གི་ཟིན་ནས་ལོ་གསུམ་སོང༔ སྐྱོ་རོག་གི་གྲོགས་པོ་མི་བསམ་དོ༔ སྙིང་རླུང་གིས་ཟིན་ནས་ལོ་གསུམ་སོང༔ འདིར་སྣང་ལ་འདུག་ན་མི་སྙམ་གྱི༔ མི་གྲལ་ནས་ཕུད་ནས་ལོ་གསུམ་ཡིན༔ གཞན་དོན་ཞིག་ཨེ་འགྲུབ་མི་བསམ་གི༔ སེམས་འཁྲི་ཤིང་གི་བུ་ཡིས་བསྐྱུར་ནས་སོང༔ ད་བརྒྱུད་འཛིན་ཞིག་བྱུང་ན་མི་སྙམ་གི༔ རྒྱབ་ཕ་མིང་མེད་པའི་སྐྱོན་དབང་གིས༔ མི་ཀུན་གྱིས་དོར་ནས་ལོ་གསུམ་ཡིན༔ ད་ཆོས་བརྒྱད་ཞིག་ཨེ་འགྲུབ་མི་བསམ་གི༔ ལས་ཇི་ལྟར་བྱས་ཀྱང་སྡུག་བསྔལ་རྒྱུ༔ ད་བསམ་ཞིང་བསམ་ན་སྐྱོ་བ་འཕེལ༔ ཡུལ་གང་དུ་བསྡད་ཀྱང་བླ་མ་བརྟེན༔ ཆོས་གདམས་ངག་གསལ་ཚེ་བླ་མ་དྲན༔ ཤར་རྟ་བདུན་དཀྱིལ་འཁོར་མཐོང་བའི་ཚེ༔ ཕ་བླ་མའི་ཞལ་གྱི་དཀྱིལ་འཁོར་དྲན༔ འོད་ཟེར་གྱིས་མུན་ཁང་སངས་པའི་དུས༔ ཕ་བླ་མའི་གསང་གསུམ་ཡོན་ཏན་དྲན༔ ཉི་འོད་ཀྱིས་འགྲོ་བའི་བདེ་སྐྱིད་བྱེད༔ ཕ་བླ་མའི་ཐུགས་རྗེའི་འོད་ཟེར་གྱིས༔ གདམས་ངག་གི་བྱིན་རླབས་བསྩལ་བ་དྲན༔ དེ་དགུང་མོ་ནུབ་རིར་ཕྱོགས་པའི་དུས༔ ཕ་བདག་གི་མགོན་དུ་བྱོན་པ་འདི༔ སླར་མི་གནས་མྱ་ངན་འདས་པ་དྲན༔ ད་དེ་སོགས་ལས་དང་བྱ་བྱེད་ཀུན༔ ཕ་བླ་མ་དྲན་པའི་གསོས་སུ་གྱུར༔ ང་གཅིག་པུར་སེམས་གཅོང་དེ་ཡིས་བྱེད༔ ཁྱོད་འཕྲུལ་བྱ་ཤེས་རབ་བློ་ལྡན་པ༔ སེམས་བག་ཕོབས་བདག་གི་ངག་གསལ་ཉོན༔ ཕ་ ༢༡༡༽པདྨ་ལས་འབྲེལ་ཆོས་སྐུ་དང༔ ང་ཆོས་ཉིད་བདེ་སྐྱོང་དབང་མོ་གཉིས༔ དོན་བདེ་སྟོང་མཆོག་ཏུ་མི་འགྱུར་ཀློང༔ དབྱིངས་ཡེ་ཤེས་འདུ་འབྲལ་མེད་མོད་ཀྱང༔ གང་འདུལ་གྱི་གདུལ་བྱའི་འགྲོ་བའི་ངོར༔ ཐུགས་རྗེ་ཡི་ཕྲིན་ལས་ཤར་བའི་ཚེ༔ དུས་ནམ་ཡང་འབྲལ་མེད་སྨོན་ལམ་བཏབ༔

དེ་དེ་བཞིན་འགྲུབ་པའི་དཔང་པོ་རུ༔ ཁྱེད་ཡེ་ཤེས་ལྷ་ཡིས་མཛད་དུ་གསོལ༔ ཐབས་ཤེས་རབ་འཛོམ་པའི་རྟེན་འབྲེལ་གྱིས༔ ཟབ་གཏེར་གྱི་བསྟན་པས་ས་སྟེང་ཁྱབ༔ ལུས་ཅན་གྱི་འགྲོ་བ་མ་ལུས་པ༔ མི་གནས་ཀྱི་གཏན་སྲིད་མྱུར་ཟིན་ནས༔ གནས་ཟངས་མདོག་དཔལ་རིར་སྐྱེ་བར་ཤོག༔ དོན་གོའམ་འཕྲུལ་ལྡན་ལྷ་ཡི་བྱ༔ ཅེས་སྨྲས་པས༔ ཁོ་ན་རེ༔ ཏིང་ཏིང་གོ༔ ཏིང་ཏིང་གོ༔ པ་ར་མི་ཏ་ཙིཏྟ་མནྟྲ༔ ཨ་ནུ་རྭ་ག་ཡ་མི་ཧོ་སྟྭཾ༔ ཧེ་ས་ཡ་ན་ས་མ་ར་ས༔ བིདྱཱ་ར་ཛ་ཨ་ན་ཡ་ཧོཿ དེ་དོན་ཁྲོལ་ནཿ གབ་སྦས་ཚིག་ཡིན༔ ནུབ་ཀྱི་རྒྱ་སྟག༔ རྟེན་འབྲེལ་རི་མོ༔ ཨ་དརྴ་ཡི༔ གཟུགས་ལ་ངོམས་དུས༔ ཚེ་ཆོས་གདུལ་བྱ༔ ལྷག་མ་སྐྱོངས་དང༔ མ་ངེས་དུས་བཞིའི༔ རྟགས་ཚད་རྫོགས་དུས༔ དཔལ་རིའི་ཞིང་དུ༔ ལས་འབྲེལ་ ༢༡༢༽རྩལ་གྱིས༔ བསུ་བ་བརྩམས་ནས༔ མ་དང་མཁའ་འགྲོས༔ ཡེ་ཤེས་དར་ལམ༔ འཕྲུལ་ལྡན་ང་ཡིས༔ སྣ་ལ་དྲངས་ཡོང༔ ད་དུང་ཡིད་ལ༔ བཅགས་པའི་ཡུལ་དེར༔ ཡུན་རིང་སྡོད་གྲབས༔ མ་བྱེད་ཨི་གོ༔ བྱང་གི་དུག་སྦྲུལ༔ ལྕེ་གཉིས་ངོམས་དུས༔ བརྡ་དོན་གསལ་ཡོང༔ ཀ་ལིའི་འཕྲུལ་གྱི༔ གོ་ཆ་མ་ཞན༔ འཕྲལ་འཕྲལ་ལེགས་ཉེས༔ དེ་ཡིས་སེལ་ངེས༔ བྲག་གི་སྤྲེའུས༔ སྒྱུ་རྩལ་ངོམས་དུས༔ བྱང་ཕྱོགས་མུན་པའི༔ ཁྲོད་དུ་མ་བཞུགས༔ གྱི་ནའི་ཚུལ་གྱིས༔ མ་ངེས་ངེས་པའི༔ གནས་གསུམ་འགྲིམས་ན༔ བཞི་བཅུར་འཕེན་སྲིད༔ ཨཀྵ་ཤྲཱིས༔ སྨོན་ལམ་བསྡུས་ན༔ ཨ་ནནྟ་ཡིས༔ ཟློས་གར་རོལ་ནས༔ བསྟན་འགྲོའི་བདེ་སྐྱིད༔ ནུབ་ནས་ཤར་ངེས༔ ལྷོ་ནས་ཆས་པའི༔ ཡལ་གའི་རི་དྭགས་༔ རྨ་བྱའི་འཕྲུལ་གྱི༔ རང་མདངས་ངོམས་ན༔ རང་ནོར་མ་ཕོག༔ མི་རིང་རྙེད་འོང༔ སྨོན་ལམ་ལས་ཀྱི༔ འབྲེལ་ཟབ་ཡོད་པའི༔ རིགས་ལྡན་འབྱུང་ཚེ༔ བཏང་སྙོམས་མ་མཛད༔ ཚེ་ཆོས་གདུལ་བྱ༔ དེ་ལ་རག་ལས༔ ཕན་ཚུན་ཐབས་མཁས༔ ཤེས་རབ་མ་ཞན༔ འཇིག་རྟེན་མི་ཡི༔ ངོ་སྲུང་བོར་ལ༔ བརྟུལ་ཞུགས་སྤྱོད་པས༔ བསྟན་འགྲོའི་དོན་མཛོད༔ དེ་དང་དེ་ ༢༡༣༽ སོགས༔ སྟབས་ལྡན་མེད་ཚེ༔ སྒྱུ་མའི་བུ་མོས༔ སྒྱུ་འཕྲུལ་བཤིག་ནས༔ སྒྱུ་རྩལ་ལྡན་པས༔

དབྱིངས་ལ་བཞུད་དོ༔ གབ་སྦས་ཚིག་འདི༔ ཙིཏྟར་གུ་ཧྱ༔ རིག་པས་དཔྱོད་ལ༔ རྟེན་དང་འབྲེལ་འབྱུང༔ གཞན་རྐྱེན་སབྟའི༔ དབང་དུ་མ་གཏོང༔ གཏེར་གཉིས་བསྟན་པ༔ ཁྱོད་ལ་དབང་བས༔ ལེགས་ཉེས་གང་བྱུང༔ ཐད་ཀར་ཆོད་ལ༔ ཕ་གཅིག་བླ་མ༔ ཐུགས་ཀྱིས་མ་གཏོང་ཿ དུས་ཀུན་བརྩེ་བས༔ བརྡ་བྱང་གསལ་འོང༔ མ་ངེས་དཔལ་རི༔ པདྨ་འོད་དུ༔ ཐབས་ཤེས་དབྱེར་མེད༔ ལྷན་དུ་འཚོགས་ངེས༔ དེ་སོགས་རིག་པས༔ དཔྱོད་ཤེས་མཛོད་དང༔ དུས་དུས་ང་ཡིས༔ བརྡ་གསལ་ངོམས་ཡོང༔ ང་འགྲོ་བདེ་བདེ༔ མཁའ་འགྲོའི་གླིང་ལ༔ ཤུགས་ལྡན་རྩལ་གྱིས༔ གནམ་འཕང་བཅད་ནས༔ དབྱིངས་ཀྱི་སྤྲུལ་པ༔ དབྱིངས་ལ་བཞུད་དོ༔ ཅེས་ཟེར་བ་དང་མཉམ་དུ༔ འོད་དཀར་དམར་གཉིས་སུ་གྱུར་ནས་བདག་གི་དྲན་འདུས་ཀྱི་འཁོར་ལོར་ཐིམ་མོ༔ ས་མ་ཡ༔ གཏམ་འདི་ཚོ་དགོས་མེད་ངེས་པའི་ཚིག༔ གནས་ཙིཏྟར་རྒྱ་ཡིས་བཏབ་ཡོད་ཀྱང་ཿ ཁོང་ཤཱི་ལ་བཛྲ་ཐུགས་གླེན་པས༔ བསྐུལ་ལྕག་གིས་འདུག་ ༢༡༤༽ཏུ་མ་སྟེར་ནས༔ བཞེད་སྐོང་དུ་བརྫུན་ཚིག་ཡི་གེར་བྲིས༔ ད་རང་གཞན་ལེ་ལོའི་རྒྱུ་ཡིན་ཕྱིར༔ ཐབས་གང་དྲག་བྱས་ནས་རང་ཁ་བཟུང༔ ང་དགོངས་པ་མི་འགྱུར་གབ་སྒྲོམ་ལ༔ ཆོས་སྣ་ཚོགས་སྣང་བའི་རི་མོ་ཤར༔ མཇུག་རྫོགས་པའི་དུས་མེད་ངལ་བའི་རྒྱུ༔ སྐུལ་ལྕག་གིས་རྗོགས་ཐབས་བྱེད་པ་དབེན༔ དོན་གོའམ་ཤཱི་ལ་བཛྲ་ལགས༔ དེ་ལྟར་དགོས་མེད་གཏམ་འདིས་ཐུན་བཅག་གི་རྒྱུ་བྱེད། །བྲི་བར་མི་འདོད་ཙིཏྟའི་གྭའུ་རུ་སྦ་སྙམ། །ཟུར་ཙམ་ཤཱི་ལ་བཛྲ་ཐུགས་བཞེད་དེ་སྐོང་ཕྱིར། །དུག་ལྔ་འཆོལ་ཉོག་སྤྱོད་པ་མདོ་མེད་ཀྱི་སྤྲང་མོ། །འཁྲུལ་ཞིག་ཀུན་བཟང་བདེ་སྐྱོང་ཆོས་ཉིད་ཀྱི་དབང་མོས། །སུག་རྩེ་རླུང་ལ་བསྐྱོན་ནས་ཤོག་དཀར་གྱི་ངོས་ལ། །སེར་དགོན་དབེན་རིའི་གཡས་ཟུར་མཁའ་འགྲོ་ཡི་འདུ་ར། །བཀྲ་ཤིས་དགའ་བའི་ཚལ་ནས་ཡིག་རིས་སུ་བགྱིས་སོ།། དགེའོ།། 