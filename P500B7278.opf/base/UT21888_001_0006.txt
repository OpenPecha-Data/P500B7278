༡༡༩༽ ཆོས་ཉིད་མཁའ་འགྲོའི་གསང་མཛོད་ལས༔ གུ་རུའི་གསང་སྒྲུབ་རྡོ་རྗེའི་རྒྱ་ཅན་ཤིན་ཏུ་ཟབ་པ་མཁའ་འགྲོའི་ཐུགས་བཅུད་ཟབ་པའི་མཐར་ཐུག་བཞུགས༔ 

གཏེར་གྱི་སྲུང་མས་བྱ་ར་གྱིས༔ ༡༢༠༽ ན་མོ་པདྨ་ཀཱ་ར་ཡེ༔ ཨོ་རྒྱན་རྡོ་རྗེ་འཆང་ལ་འདུད༔ ཆོས་ཉིད་མཁའ་འགྲོའི་གསང་མཛོད་ཀྱི༔ ཆ་ལག་རིག་འཛིན་གསང་སྒྲུབ་འདི༔ མཚོ་རྒྱལ་ཐུགས་དམ་སྙིང་པོའི་ཆོས༔ ཁྱད་འཕགས་ཟབ་ཆོས་བླ་ན་མེད༔ ཡང་ཟབ་མན་ངག་ཤིན་ཏུ་ཟབ༔ དགོངས་པའི་ཀློང་དུ་བརྡ་རུ་བཏབ༔ མ་འོངས་དུས་སུ་གཏད་རྒྱ་ཕྲོལ༔ སྐལ་ལྡན་སེམས་ཀྱི་བུ་དང་འཕྲད༔ གཅིག་བརྒྱུད་གྱིས་ལ་རིམ་བཞིན་སྤེལ༔ སྐལ་ལྡན་ཀུན་གྱིས་ཉམས་སུ་ལོངས༔ ས་མ་ཡ༔ དེ་ཡང་སྤྲོས་མེད་རྣལ་འབྱོར་པས༔ གདམས་པ་ཟབ་མོ་འདི་ལ་བརྩོན༔ དང་པོ་སྐྱབས་སེམས་ནི༔ ན་མོ༔ བདེ་གཤེགས་སྙིང་པོ་ཡེ་སངས་རྒྱས༔ རང་ངོ་སོ་མར་སྐྱབས་སུ་མཆི༔ མ་རིག་སྦུབས་སུ་འཕྱན་པའི་འགྲོ༔ རང་གྲོལ་ཆེན་པོར་སེམས་བསྐྱེད་དོ༔ དངོས་ ༡༢༡༽ གཞི་ལྷ་ཡི་ཏིང་འཛིན་ནི༔ ཨཱཿ སྨྲ་བསམ་བརྗོད་འདས་སྟོང་པ་ཉིད༔ འགག་མེད་སྙིང་རྗེའི་རང་རྩལ་ཤར༔ ཧྲཱིཿཡིག་ཡོངས་སུ་གྱུར་པ་ལས༔ རང་ཉིད་པདྨ་ཐོད་ཕྲེང་ནི༔ མཐིང་གསལ་ཞལ་གཅིག་ཕྱག་གཉིས་པ༔ ཕྱག་གཡས་རྡོ་རྗེ་ནམ་མཁར་འཕྱར༔ གཡོན་པས་བྷན་ཐོད་ཚེ་བུམ་འཛིན༔ དར་དང་རུས་པའི་རྒྱན་དྲུག་གསོལ༔ དབུ་སྐྲ་ཐོར་ཅོག་སྤྱི་བོར་བཅིངས༔ ཞབས་གཉིས་སྐྱིལ་ཀྲུང་པད་ཟླར་བཞུགས༔ མདུན་དུ་ཡེ་ཤེས་མཚོ་རྒྱལ་མ༔ དམར་གསལ་ཞལ་གཅིག་ཕྱག་གཉིས་པ༔ ཕྱག་གཡས་ཅང་ཏེའུ་སྙན་ཐད་དཀྲོལ༔ གཡོན་པས་དྲིལ་བུད་ཀུ་ལ་ ༡༢༢༽བརྟེན༔ ནུ་མ་འབུར་ཞིང་བྷ་ག་རྒྱས༔ གཅེར་བུ་རུས་པའི་རྒྱན་དང་ནི༔ ཨུཏྤལ་དམར་པོའི་དོ་ཤལ་མཛེས༔ ཞབས་གཉིས་བཞེངས་སྟབས་པད་ཟླར་བཞུགས༔ འཇའ་འོད་ཟེར་འཁྲིགས་ཀློང་ན་གསལ༔ དེ་ཡི་ཕྱི་རིམ་འདབ་བརྒྱད་ལ༔ དཔལ་ཆེན་གྲུབ་པའི་རིག་འཛིན་བརྒྱད༔ རྣལ་འབྱོར་ཧེ་རུ་ཀ་པའི་ཚུལ༔ ཞལ་གཅིག་ཕྱག་གཉིས་གཡས་པ་ཡིས༔ རྡོ་རྗེ་གཡོན་པས་བྷན་ཐོད་བསྣམས༔ སྤྱན་གཉིས་འབྲུ་ཚུགས་དབྱིངས་སུ་གཟིགས༔ དར་དང་རུས་པའི་རྒྱན་དྲུག་གསོལ༔ དབུ་སྐྲ་ཐོར་ཅོག་སྤྱི་བོར་བཅིངས༔ སྐུ་མདོག་དམར་སྨུག་མདངས་དང་ལྡན༔

ཞབས་གཉིས་རོལ་སྟབས་པད་ཟླར་བཞུགས༔ འཇའ་འོད་འཁྱིལ་ཀློང་གཟི་བརྗིད་འབར༔ སྣང་ལ་རང་བཞིན་མེད་པར་བསྐྱེད༔ གསལ་ལ་དེར་འཛིན་བྲལ་བར་བསྒོམ༔ དེ་ལྟར་གསལ་བའི་གནས་གསུམ་ལས༔ འོད་འཕྲོས་སྐུ་གསུམ་ཞིང་ཁམས་ནས༔ རིག་འཛིན་འདུས་པའི་ལྷ་ཚོགས་རྣམས༔ སྤྱན་དྲངས་དམ་ཡེ་དབྱེར་མེད་པར༔ ཆུ་ལ་ཆུ་ཐིམ་གཉིས་མེད་པར༔ རོ་གཅིག་ངང་དུ་བརྟན་པར་བཞུགས༔ དོན་དམ་ལྷ་ལ་ཡེ་ཕྱག་འཚལ༔ མཐའ་བརྒྱད་བྲལ་བའི་མཆོད་པ་ ༡༢༣༽འབུལ༔ རིག་དབྱིངས་འགྱུར་མེད་ངང་ནས་བསྟོད༔ གཉིས་སྣང་སྒྲིབ་པ་དབྱིངས་སུ་བཤགས༔ བཛྲ་ས་མ་ཡ་ཤུདྡྷེ་ཨཱ༔ རང་ཉིད་རིགས་འདུས་ཐུགས་ཀ་རུ༔ ཧྲཱིཿཡིག་མཐའ་དམར་སྔགས་གཡས་འཁོར༔ འོད་ཟེར་ཡར་འཕྲོས་རྒྱལ་ཀུན་མཆོད༔ ཐུགས་རྗེ་བྱིན་རླབས་མ་ལུས་བསྡུས༔ འོད་ཟེར་མར་འཕྲོས་འགྲོ་བ་ཡི༔ ལས་སྒྲིབ་ཀུན་དག་བདེ་ལ་བཀོད༔ ཐམས་ཅད་དག་པ་རབ་འབྱམས་ངངཿ རང་བབ་མ་བཅོས་སོ་མ་ཆེ༔ དེར་འཛིན་བྲལ་བ་གཉུག་མའི་ཀློང༔ མ་ཡེངས་མི་བསྒོམ་གཟེར་གྱིས་ནི༔ དཀྱིལ་འཁོར་གསུམ་ལྡན་ངང་དུ་བཟླ༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མ་ཡ་ཛ་ཛཿ ཧྲཱིཿམ་ཧ་རི་ནི་ས་ར་ཙ་ཧྲཱི་ཡ་ཙིཏྟ་ཧྲིང་ཧྲིང་ཛ་ཛཿ ཞེས་དང༔ ཨོཾ་ཨཱཿཧཱུྃ་བཛྲ་དྷ་ར་སརྦ་སིདྡྷི་ཕ་ལ་ཧཱུྃ་ཨཱཿ ཞ ེས་པ་བརྒྱ་སྟོང་ཁྲི་འབུམ་སོགས༔ ཡིད་བཟླས་བྱ་ཞིང་དབྱིངས་རིག་བསྲེ༔ དོན་གྱི་ལྷ་ཞལ་མཇལ་ནས་ཀྱང༔ མཁའ་སྤྱོད་བགྲོད་པར་ཐེ་ཚོམ་མེད༔ གཅིག་བརྒྱུད་མ་གཏོགས་སྤེལ་མི་རུང༔ སྤེལ་ན་ཌཱ་ཀིའི་བཀའ་ཆད་འབེབས༔ སྐལ་ལྡན་ཀུན་གྱི་སྤྱོད་ཡུལ་ཡིན༔ ས་མ་ཡ༔ ཨེ་ས༔ མཁའ་འགྲོའི་ཐུགས་བཅུད་མཚོ་རྒྱལ་ ༡༢༤༽ ཐུགས་དམ་མཐིལ༔ ཟབ་པའི་མཐར་ཐུག་ཨོ་རྒྱན་གསང་སྒྲུབ་འདི༔ ཆོས་ཉིད་དགོངས་པའི་ཀློང་དུ་གཏེར་དུ་སྦོས༔ བཀའ་སྲུང་དྲེགས་པ་རྣམ་གསུམ་གཉེར་གྱིས་ཤིག༔ སྐལ་ལྡན་སེམས་ཀྱི་བུ་དང་འཕྲད་ནས་ཀྱང༔ དོན་གཉིས་དཔལ་གྱིས་ནོར་བུ་འཛིན་པར་ངེས༔ ཐེ་ཚོམ་མེད་དོ་ཕྱི་རབས་ལས་ཅན་ཀུན༔

ཡལ་བར་མ་དོར་ཙིཏྟའི་གྭའུར་ཆོངས༔ ཚེ་གཅིག་སངས་རྒྱས་ཐོབ་པར་གདོན་མི་ཟ༔ ས་མ་ཡ༔ སྐུ་རྒྱ༔ གསུང་རྒྱ༔ ཐུགས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཌཱཀྐི་རྒྱ༔ ༔ ཞེས་པ་རིག་འཛིན་གསང་སྒྲུབ་ཟབ་མོ་འདི་རྟོགས་གྲོལ་རྣལ་འབྱོར་དམ་པ་འོད་ཆོས་ཀྱིས་ཡང་ཡང་བསྐུལ་ངོར་མི་ལྡོག་ཙམ་དུ་སྤྲང་མོ་མདོ་མེད་སུ་ཁ་བཛྲ་གྱིས་སྙན་བརྒྱུད་ལ་བརྟེན་ནས་དག་པར་ཕབ་པའི་ཡི་གེ་པ་ནི་ཀུན་བཟང་སྣང་མཛད་ཀྱིས་བྲིས་པའོ།། དགེའོ།།