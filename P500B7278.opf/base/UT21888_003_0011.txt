༡༧༩༽ ཆོས་ཉིད་མཁའ་འགྲོའི་ཐུགས་ཏིག་ལས༔ མཁའ་འགྲོ་དགོངས་པ་འདུས་པའི་སྒྲུབ་ཐབས་རྒྱུན་ཁྱེར་ཡང་ཟབ་སྙིང་པོ་བཞུགས༔ ༡༨༠༽ན་མོ་གུ་རུ་དྷེ་ཝ་ཌཱ་ཀི་ཡེ༔ (Dakini secret letter here) གཞི་དབྱིངས་གདོད་ནས་དག་པ་ཆོས་ཀྱི་སྐུ༔ སྐུ་དང་ཡེ་ཤེས་འདུ་འབྲལ་མེད་པའི་ལྷ༔ སྒྱུ་འཕྲུལ་དྲྭ་བའི་བདག་ཉིད་རྣལ་འབྱོར་མ༔ རིག་སྟོང་མཁའ་འགྲོའི་ཚོགས་ལ་གུས་པས་འདུད༔ བསམ་གྱིས་མི་ཁྱབ་ཡང་གསང་སྙིང་པོའི་བཅུད༔ མཁའ་འགྲོ་འབུམ་ཀྱི་ཐུགས་བཅུད་བླ་ན་མེད༔ ལས་ཅན་སྐྱེས་བུ་འོད་སྐུར་སྨིན་པའི་ཐབས༔ ཡང་གསང་མཁའ་འགྲོ་ཡོངས་འདུས་སྒྲུབ་པ་ནི༔ ཐུགས་དམ་རྒྱུན་ཁྱེར་ཟབ་མོ་འདིར་རུ་བསྟན༔ སྐལ་ལྡན་ཆོས་བརྒྱུད་འཛིན་པས་ཉམས་སུ་ལོངས༔ ས་མ་ཡ༔ ཤིན་ཏུ་དབེན་པའི་ཡིད་འོང་གནས་ཆེན་དུ༔ གྲོགས་མེད་གཅིག་པུར་འཚེ་བ་བྲལ་བའི་སར༔ སྒྲུབ་པ་ལྷུར་ལེན་སྤྲོས་བཅས་རིམ་ ༡༨༡༽པ་ནི༔ མཚན་ལྡན་བྷནྡྷ་ཨ་མྲྀ་ཏ་ཡིས་བཀང༔ གསང་རྫས་རྣམ་གསུམ་འདུད་རྩིའི་ཐབས་ཀྱིས་བསྒྱུར༔ དེ་སྟོང་སྐྱོན་བྲལ་རིན་ཆེན་མེ་ལོང་ལ༔ ཐབས་ཀྱི་བསྒྱུར་བའི་གསང་བའི་རྫས་ཀྱིས་ནི༔ ཆོས་འབྱུང་ཟུར་དྲུག་དགའ་འཁྱིལ་མཚན་པའི་དབུས༔ ཧྲཱིཿབྃ་ཧ་རི་ནི་ས་སིདྡྷི་ཧཱུྃ༔ ཚེག་མེད་དབུ་ཅན་གཡོན་འཁོར་ཚུལ་དུ་བཀོད༔ ལེ་བརྒན་དར་གྱིས་ཁ་བཀབ་ད་ལར་གཞུག༔ ཕྱི་ནང་གསང་མཆོད་འབྱོར་ཚོགས་ཐམས་ཅད་བཤམས༔ དཀར་ཕྱོགས་སྲུང་མར་གཏོར་སྐྱེམས་ལ་སོགས་བྱ༔ ཤིན་ཏུ་སྤྲོས་མེད་རྣལ་འབྱོར་ཟབ་མོ་ནི༔ ལུས་དཀྱིལ་དཀྱིལ་འཁོར་ཆེན་པོ་ལ་བརྟེན་ནས༔ བསྒྲུབ་པའི་སྙིང་པོ་ཉམས་སུ་ལེན་པར་བྱ༔ ས་མ་ཡ༔ རྣལ་འབྱོར་པ་སྔོན་འགྲོ་དངོས་གཞི་རྗེས་གསུམ་ལས༔ དང་པོ་སྔོན་འགྲོ་ ༡༨༢༽སྐྱབས་སུ་འགྲོ་བ་ནི༔ ན་མོ༔ སངས་རྒྱས་ཆོས་དང་དགེ་འདུན་དཀོན་མཆོག་གསུམ༔ བླ་མ་ཡི་དམ་མཁའ་འགྲོ་རྩ་གསུམ་ལྷ༔ ངོ་བོ་རང་བཞིན་ཐུགས་རྗེའི་བདག་ཉིད་དཔལ༔ ཡོངས་འདུས་ཡེ་ཤེས་མཁའ་འགྲོར་སྐྱབས་སུ་མཆི༔ ལན་གསུམ་དང༔ སེམས་བསྐྱེད་ནི༔

ཧོཿ འདི་བཟུང་བྱང་ཆུབ་སྙིང་པོ་མ་ཐོབ་བར༔ མ་གྱུར་འགྲོ་བ་སེམས་ཅན་ཀུན་དོན་དུ༔ ཡེ་ཤེས་མཁའ་འགྲོའི་རིམ་གཉིས་ལམ་བསྒོམ་ནས༔ སྨོན་འཇུག་དོན་དམ་བྱང་ཆུབ་སེམས་བསྐྱེད་དོ༔ ལན་གསུམ་གྱིས་རང་རྒྱུད་སྦྱངས༔ ཚོགས་བསགས་ཡན་ལག་བདུན་པ་ནི༔ ཧོཿ སྐྱེ་འགགས་འགྱུར་མེད་ཆོས་དབྱིངས་ངང་ཉིད་ལས༔ རང་རིག་མ་འགགས་ཐུགས་རྗེས་གཟུགས་སྐུར་བཞེངས༔ རྣམ་ཀུན་མཆོག་ལྡན་དོན་གྱི་རྣལ་འབྱོར་མ༔ ཡེ་ཤེས་མཁའ་འགྲོའི་དཀྱིལ་འཁོར་ལྷ་ཚོགས་ལ༔ བདག་ལུས་རྡུལ་སྙེད་གྲངས་མཉམ་རབ་སྤྲུལ་ནས༔ རྣམགསུམ་དད་པའི་སྒོ་ནས་ཕྱག་འཚལ་ལོ༔ དངོས་སུ་འབྱོར་དང་ཡིད་ཀྱིས་རྣམ་སྤྲུལ་ཏེ༔ སྣང་སྲིད་ཀུན་བཟང་མཆོད་པའི་ཕྱག་རྒྱར་འབུལ༔ ཐེ་ཚོམ་དྲི་མས་ཡང་དག་དོན་མ་རྟོགས༔ གནས་ལུགས་རྒྱབ་ཀྱིས་ཕྱོགས་པ་མཐོལ་ལོ་བཤགས༔ འགྲོ་རྣམས་གཏན་བདེའི་བྱང་ཆུབ་ལ་འགོད་ཕྱིར༔ བསོད་ནམས་དགེ་ཚོགས་ཀུན་ལ་རྗེས་ཡི་རང༔ ཁམས་གསུམ་འཁོར་བའི་སེམས་ཅན་ཡོངས་གྲོལ་གྱི༔ ༡༨༣༽གང་ལ་གང་འདུལ་ཐེག་གསུམ་ཆོས་འཁོར་བསྐུལ༔ ཇི་སྲིད་འཁོར་བའི་རྒྱ་མཚོ་མ་སྟོངས་པར༔ དེ་སྲིད་མྱ་ངན་མི་འདའ་བཞུགས་གསོལ་འདེབས༔ ཟག་བཅས་ཟག་མེད་རྣམ་དཀར་དགེ་ཚོགས་ཀུན༔ འཁོར་གསུམ་དམིགས་བྲལ་བྱང་ཆུབ་ཆེན་པོར་བསྔོ༔ འགྲོ་རྣམས་བླ་མེད་སངས་རྒྱས་པ་ཐོབ་ཤོག༔ ཛཿཧཱུྃ་བྃ་ཧོཿ དེ་ནས་བཀའ་བསྒོ་བ་ནི༔ ཧཱུྃ་ཧྲཱིཿ ང་ནི་ཡེ་ནས་ངང་གིས་ཁྲོས༔ ལོག་འདྲེན་འབྱུང་པོ་འདུལ་བའི་གཤེད༔ གློ་བུར་ལས་བྱུང་གདོན་བགེགས་ཚོགས༔ ང་ཡི་བཀའ་ལས་འདའ་མ་བྱེད༔ འདོད་ཡོན་གླུད་གཏོར་འདི་ལོངས་ལ༔ གསང་བའི་གནས་འདིར་མ་འདུག་པར༔ ད་ལྟ་ཉིད་དུ་ཕྱིར་དེངས་ཤིག༔ གལ་ཏེ་བཀའ་ལས་འདའ་བྱེད་ན༔ བདག་ཉིད་ཐུགས་ལས་སྤྲུལ་པ་ཡི༔ མཚོན་ཆ་སྣ་ཚོགས་ཆར་ལྟར་བབས༔ རྡུལ་ཕྲན་བཞིན་དུ་བརླག་འགྱུར་རོ༔ དེ་བས་ད་ལྟ་ཕྱིར་དེངས་ཤིག༔ ཧཱུྃ་ཧཱུྃ་ཨུ་ཙ་ཏ་ཡ་ཕཊཿ ཐུན་གྱིས་བྲབ༔ ཧཱུྃ་བཞི་དང་དྲག་སྔགས་བརྗོད་ནས་གེགས་རྣམས་རྗེས་མེད་དུ་བརླག་པར་བསམ༔

དེ་ནས་སྲུང་འཁོར་བསྒོམ་པ་ནི༔ ཧཱུྃ་ཧྲཱིཿ ཆོས་ཉིད་གཞི་ལས་ཡེ་ཤེས་སྒྱུ་མའི་འཕྲུལ༔ གདངས་སྣང་མ་འགགས་འདོ་ལྔའི་རང་བཞིན་དུཿ རྡོ་རྗེ་རེིན་ཆེན་ ༡༨༤༽པདྨ་རྒྱ་གྲམ་དང༔ འཁོར་ལོ་མེ་དཔུང་མཚོན་ཆ་སྣ་ཚོགས་འཕྲོས༔ སྲ་མཁྲེགས་རྡོ་རྗེ་སྲུང་བའི་འཁོར་ལོ་ནི༔ རིམ་པ་བརྒྱད་དུ་རང་བྱུང་ལྷུན་གྱིས་གྲུབ༔ གཉིས་འཛིན་འབྱུང་པོའི་གདོན་གྱིས་གླགས་མི་རྙེད༔ མི་འགྱུར་རྡོ་རྗེ་བསྲུང་བའི་གུར་དུ་གྱུར༔ ཨོཾ་བཛྲ་རཏྣ་པདྨ་ཀརྨ་ཙཀྲ་ཏིཀྴ་ཛྭ་ལ་བྷྲཱུྃ་རཀྵ་རཀྵ་ཡེ་སྭཱ་ཧཱཿ དེ་ནས་བྱིན་དབབ་པ་ནི༔ ཧཱུྃ་ཧྲཱིཿ ཆོས་དབྱིངས་སྐྱེ་མེད་དབྱིངས་ཀྱི་མཁའ༔ རང་བཞིན་ཡེ་ཤེས་སྤྱོད་པའི་མ༔ སྐུ་གསུམ་མཁའ་འགྲོ་ཡོངས་འདུས་དཔལ༔ རྡོ་རྗེ་ཕག་མོ་རྒྱལ་བའི་ཡུམ༔ གཙོ་དང་འཁོར་གྱི་རྣམ་པ་རུ༔ དབྱིངས་ལས་མ་གཡོས་གཟུགས་སྐུར་བཞེངས༔ གནས་འདིར་སྤྱན་འདྲེན་བྱིན་ཆེན་ཕོབས༔ སྣང་བ་གཞི་རུ་སྦྱོང་བ་དང༔ ཡུལ་སྣང་ཞིང་ཁམས་བྱིན་ཆེན་ཕོབས༔ སྣང་སྲིད་གཟུགས་སྣང་ཐམས་ཅད་ཀུན༔ ལྷ་དང་ལྷ་མོར་བྱིན་ཆེན་ཕོབས༔ འབྱུང་བ་ལྔ་ཡི་སྒྲ་གྲགས་སྐད༔ ཆོས་ཉིད་རང་སྒྲར་བྱིན༴ དྲན་རྟོག་སེམས་ཀྱི་འགྱུ་འཕྲོ་ཀུན༔ སྤྲོས་བྲལ་གཞི་རུ་བྱིན༴ དཀྱིལ་འཁོར་མཆོད་པའི་རྫས་ཡོ་བྱད༔ ཟག་མེད་བདུད་རྩིར་བྱིན༴ སྒྲུབ་མཆོག་སྒོ་གསུམ་སྨིན་པ་དང༔ རྡོ་རྗེ་གསུམ་དུ་བྱིན་ཆེན་ཕོབས༔ དབང་ཆེན་རྣམས་ཀྱིས་དབང་བསྐུར་ལ༔ བྱིན་ཆེན་རྣམས་ཀྱིས་བྱིན་ཕོབ་ཅིག༔ བགེགས་དང་ ༡༨༥༽ བར་ཆད་མི་མཐུན་སེལ༔ མཆོག་དག་ཐུན་མོང་དངོས་གྲུབ་སྩོལ༔ ཨོཾ་གུ་རུ་བཛྲ་ཛྙཱ་ན་ཌཱ་ཀི་ནི་བྷ་ར་ཀ་ལི་ཧོ་ཧཱུྃ་བྃ་ཧ་རི་ནི་ས་ར་ཙ་ཧྲཱིཿཡ་སརྦ་ས་མ་ཡ་ཨེ་ཨ་ར་ལི་ཕེཾ་ཕེཾ་ཨ་ཝེ་ཤ་ཡ་ཨཱཿ དེ་ནས་མཆོད་རྫས་བྱིན་བརླབ་ནི༔ ཨོཾ་ཨཱཿཧཱུྃ༔ སྣང་སྲིད་དཔལ་ཡོན་ཇི་སྙེད་ཀུན༔ མཆོད་པའི་རྫས་མཆོག་བླ་ན་མེད༔ ཏིང་ངེ་འཛིན་ལས་རབ་སྤྲུལ་པས༔ ཕྱི་ནང་གསང་མཆོད་བསམ་མི་ཁྱབ༔ ཀུན་བཟང་མཆོད་སྤྲིན་ལྟ་བུ་རུ༔

ཡེ་ཤེས་བདུད་རྩིར་བྱིན་བརླབས་ཏེ༔ དཀྱིལ་འཁོར་ལྷ་ཚོགས་མཉེས་པའི་རྫས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་ཨརྒྷཾ་སོགས༔ ཤཔྡ་རུ་པ་སོགས༔ སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་མ་ཧཱ་སུ་ཁ་བྷོ་དྷི་ཙིཏྟ་སརྦ་པཱུ་ཛ་ཨཱཿཧཱུྃ༔ དེ་ནས་དངོས་གཞི་ལྷ་ཡི་ཏིང་ངེ་འཛིན་ནི༔ ཨཱཿ སྤྲོས་བྲལ་རིག་པ་ཆོས་ཀྱི་སྐུ༔ སྐྱེ་འགགས་འགྱུར་མེད་གདོད་ནས་དག༔ རྣམ་ཀུན་མཆོག་ལྡན་ངོ་བོ་ཉིད༔ ངང་གནས་ཆེན་པོ་དེ་བཞིན་ཉིད༔ ཧཱུྃ༔ ལྷུན་གྲུབ་སྣང་བ་མ་འགགས་པའི༔ སྣང་སྲིད་རང་བྱུང་ཆེན་པོར་རྫོགས༔ ཀུན་ཁྱབ་ཡེ་ཤེས་བྱང་ཆུབ་སེམས༔ མ་བསྒོམ་རང་གསལ་སྙིང་རྗེར་ཤར༔ ཧྲཱིཿ རང་བྱུང་ཡེ་ཤེས་ ༡༨༦༽རོལ་པའི་རྩལ༔ རྒྱུ་ཡི་ས་བོན་ཡི་གེ་བྃ༔ དཀྱིལ་འཁོར་རྟེན་དང་བརྟེན་པའི་ལྷ༔ རྒྱུ་རུ་རང་བྱུང་ལྷུན་གྱིས་གྲུབ༔ ཧཱུྃ་བཛྲ་ཙིཏྟ་ཨཱཿ བྃཿལས་འོད་འཕྲོས་སྣོད་བཅུད་སྦྱངས༔ འབྱུང་ལྔ་རྣམ་དག་ཡུམ་ལྔའི་ཀློང༔ བྷྲཱུྃ་ལས་རིན་ཆེན་གཞལ་ཡས་ཁང༔ ཚད་དང་མཚན་ཉིད་མ་ལུས་ཀུན༔ ཡོངས་གྲུབ་ཆེན་པོར་ལྷུན་གྱིས་གྲུབ༔ བརྡ་དོན་རྟགས་གསུམ་རྫོགས་པའི་དབུས༔ པད་ཉི་ཟླ་གདན་བྃ་གྱི་སྟེང༔ རང་རིག་བམ་ལས་འོད་ཟེར་འཕྲོས༔ རྒྱལ་མཆོད་འགྲོ་བའི་ཉེས་སྐྱོན་སྦྱངས༔ ཚུར་འདུས་ཡོངས་གྱུར་སྐད་ཅིག་གིས༔ རང་ཉིད་གསང་བ་ཡེ་ཤེས་མ༔ རྡོ་རྗེ་ཕག་མོ་སྐུ་མདོག་མཐིང༔ ཞལ་གཅིག་སྤྱན་གསུམ་དབྱིངས་སུ་གཟིགས༔ ཕྱག་བཞི་དང་པོ་གཉིས་ཀྱིས་ནི༔ རལ་གྲི་རྩེ་གསུམ་གཡས་གཡོན་གདེངས༔ འོག་གཉིས་ཐུགས་ཀར་གྲི་ཐོད་འཛིན༔ དབུ་སྐྲ་དམར་སེར་གྱེན་དུ་འཁྱིལ༔ ཐོད་སྐམ་རིན་ཆེན་རྩེ་བྲན་མཛེས༔ ཉི་ཟླའི་སྙན་རྒྱན་འོད་དུ་འབར༔ སྤྱི་བོར་ཕག་ཞལ་ནག་པོ་ངུར༔ སྐུ་ལ་དུར་ཁྲོད་ཆས་ཀུན་རྫོགས༔ ཞབས་གཉིས་གཡས་བསྐུམ་གཡོན་བརྐྱང་བ༔ པད་ཉི་བམ་རོའི་གདན་ལ་འགྱིང༔ ཡེ་ཤེས་མེ་ཕུང་འཁྱིལ་བའི་ཀློང༔ སྣང་ལ་རང་བཞིན་མེད་པར་བསྒོམས༔ ༡༨༧༽སྤྱི་བོར་རྡོ་རྗེ་མཁའ་འགྲོ་མ༔ དཀར་མོ་ཞལ་གཅིག་སྤྱན་གསུམ་ལྡན༔

ཕྱག་གཉིས་གྲི་གུག་ཐོད་ཁྲག་འཛིན༔ སྐུ་ལ་མཁའ་འགྲོའི་ཆས་ཀུན་རྫོགས༔ ཞབས་གཉིས་བརྐྱང་བསྐུམ་ཚུལ་དུ་ནི༔ རང་སྣང་ཡབ་དང་གཉིས་མེད་འཁྲིལ༔ རྒྱ་གྲམ་བམ་རོའི་གདན་ལ་བཞུགས༔ རྡོ་རྗེ་རིགས་ཀྱི་འཁོར་གྱིས་བསྐོར༔ མགྲིན་པར་པདྨ་མཁའ་འགྲོ་མ༔ དམར་གསལ་ཞལ༴ ཕྱག་གཉིས༴ སྐུ་ལ་ཁྲོ་མོའི་རྒྱན་ཆས་རྫོགས༔ ཞབས་གཉིས་གཡས་བསྐུམ་གཡོན་བརྐྱང་པས༔ རང་སྣང་ཡབ༴ པདྨ་བམ་རོའི༴ པདྨ་རིགས་ཀྱི༴ སྙིང་གར་སངས་རྒྱས༴ མཐིང་སྐྱ་ཞལ༴ ཕྱག་གཉིས༴ སྐུ་ལ་མཁའ་འགྲོའི༴ ཞབས་གཉིས་བརྐྱང་བསྐུམ་ཡབ་དང་འཁྲིལ༔ འཁོར་ལོ་བམ་རོའི་གདན༴ འཁོར་དུ་སྒྱུ་འཕྲུལ་དྲྭ་བའི་སྲས༔ སངས་རྒྱས་རིགས་ཀྱི་འཁོར་གྱིས་བསྐོར༔ ལྟེ་བར་རིན་ཆེན༴ སེར་གསལ་ཞལ༴ ཕྱག་གཉིས་གྲི༴ ཞབས་གཉིས་བརྐྱང་བསྐུམ་ཚུལ་དུ་ནི༔ རང་སྣང་ཡབ༴ རཏྣ་བམ་རོའི༴ རིན་ཆེན་རིགས་ཀྱི༴ གསང་བར་ལས་ཀྱི༴ ལྗང་གསལ་ཞལ་གཅིག་ཕྱག་གཉིས་པ༔ གཡས་པས་གྲི་གུག་ནམ་མཁར་འཕྱར༔ ཕྱག་གཡོན་ཐོད་ཁྲག་ཐུགས་ཀར་འཛིནཿ སྐུ་ལ་ཁྲོ་མོའི་ཆས་ཀུན་ ༡༨༨༽ རྫོགས༔ ཞབས་གཉིས་བརྐྱང་བསྐུམ་ཚུལ་དུ་ནི༔ རང་སྣང་ཡབ་དང་གཉིས་མེད་རོལ༔ རལ་གྲི་བམ་རོའི་གདན་ལ་བཞུགས༔ ལས་ཀྱི་རིགས་ཀྱི་འཁོར་གྱིས་བསྐོར༔ ཡེ་ཤེས་འོད་ཀྱི་རྩ་བཞིའི་དབུས༔ པདྨ་ཉི་ཟླ་བམ་རོའི་སྟེང༔ འབྱུང་བཞི་དག་པའི་མཁའ་འགྲོ་བཞི༔ རང་སྣང་ཡབ་དང་གཉིས་མེད་པར༔ སྐུ་མདོག་ཕྱག་མཚན་རྣམ་འགྱུར་ནི༔ རང་གསལ་དེར་འཛིན་བྲལ་བ་ཡི༔ སྒྱུ་མ་ཆུ་ཟླ་ཇི་བཞིན་གསལ༔ ཡན་ལག་སྒོ་བ་ཡབ་ཡུམ་དང༔ གཞན་ཡང་གྲངས་ཅན་གྲངས་མེད་ཀྱི༔ རྩ་ཁམས་རླུང་ཐིག་རྡོ་རྗེའི་གྲོང༔ གནས་ཡུལ་ཉེར་བཞི་སུམ་ཅུ་དང༔ དུར་ཁྲོད་བརྒྱད་དང་ཧེ་རུའི་གནས༔ རང་བྱུང་རྣམ་དག་ཕོ་བྲང་ན༔ བཞུགས་པའི་དཔའ་བོ་མཁའ་འགྲོའི་ཚོགས༔ དཀྱིལ་དང་འཁོར་གྱི་རྣམ་པ་རུ༔ རྩ་གནས་དག་པའི་གྲོང་ཁྱེར་དུ༔ སྒྱུ་འཕྲུལ་དྲྭ་བའི་སྤྲིན་དུ་ཤར༔ སྐུ་མདོག་ཕྱག་མཚན་རྒྱན་ཆ་ལུགས༔ མ་ངེས་རྣམ་འགྱུར་སྣ་ཚོགས་གར༔ སྒྱུ་མའི་ཆོ་འཕྲུལ་ཇི་བཞིན་དུ༔

མ་འདྲེས་ཡོངས་རྫོགས་ཆེན་པོའོ༔ དེ་ལྟར་གསལ་བའི་གནས་གསུམ་ལས༔ འོད་ཟེར་དཀར་དམར་མཐིང་གསུམ་འཕྲོས༔ རབ་འབྱམས་རྒྱལ་བའི་ཞིང་ལ་ཕོག༔ རྒྱལ་ཀུན་ཐུགས་རྒྱུད་རབ་བསྐུལ་ནས༔ ཡེ་ཤེས་སེམས་དཔའི་རྣམ་པ་རུ༔ སྤྱན་དྲངས་ ༡༨༩༽ གཉིས་སུ་མེད་པར་བསྟིམ༔ དེ་ནས་སྤྱན་འདྲེན་པ་ནི༔ ཧཱུྃ་ཧྲཱིཿ འོག་མིན་ཆོས་དབྱིངས་གསང་ཆེན་རོལ་པ་ནས༔ འབུམ་ཕྲག་མཁའ་འགྲོ་ཡོངས་ཀྱི་སྤྱི་དཔལ་མོ༔ རྡོ་རྗེ་ཕག་མོའི་དཀྱིལ་འཁོར་ལྷ་ཚོགས་རྣམས༔ སྐྱེ་མེད་ཆོས་སྐུའི་ཀློང་ནས་མ་གཡོས་ཀྱང༔ ལོག་འདྲེན་འདུལ་ཕྱིར་ཁྲོ་མོའི་སྐུར་བཞེངས་ལྷ༔ དཀྱིལ་དང་འཁོར་གྱི་རྣམ་པར་ཤར་བ་ཀུན༔ མ་ལུས་གནས་འདིར་སྤྱན་འདྲེན་གཤེགས་སུ་གསོལ༔ འཁོར་འདས་དབང་དུ་སྡུད་ཕྱིར༴ ལོག་འདྲེན་བདུད་དཔུང་འདུལ་ཕྱིར༴ རྣལ་འབྱོར་བྱིན་གྱིས་བརླབ་ཕྱིར༴ མཆོག་ཐུན་དངོས་གྲུབ་སྩོལ་ཕྱིར༴ ཨོཾ་གུ་རུ་བཛྲ་ཛྙཱ་ན་ཌཱ་ཀི་ནི་བྷ་ར་ཀ་ལི་ཧེ་ཧཱུཾ་བྃ་ཧ་རི་ནི་ས་སརྦ་བཛྲ་ས་མ་ཡ་ཛཿཛཿ དེ་ནས་བཞུགས་གསོལ་ནི༔ ཧཱུྃ་ཧྲཱི༔ ཡེ་ཤེས་དབྱིངས་ནས་གཤེགས་པའི་ལྷ་ཚོགས་རྣམས༔ དམ་ཚིག་དང་ནི་ཡེ་ཤེས་དབྱེར་མེད་པ༔ སྣང་བ་ཐབས་ཀྱིས་བསྐྱེད་པའི་དཀྱིལ་འཁོར་འདིར༔ སྟོང་ཉིད་ཤེས་རབ་རྩལ་ལས་རང་བྱུང་བའི༔ ཟུང་འཇུག་ཉི་ཟླ་པདྨའི་གདན་སྟེང་དུ༔ གཉིས་མེད་རོ་གཅིག་ངང་དུ་བཞུགས་སུ་གསོལ༔ བཛྲ་ས་མ་ཡ་ཛཿ ཏིཥྛ་ལྷན༔ དེ་ནས་བརྡ་ཕྱག་འཚལ་བ་ནི༔ ན་མོ༔ ཆོས་སྐུ་སྐྱེ་བ་མེད་པའི་ངང་ཉིད་ལས༔ རང་བཞིན་མ་འགགས་ལྷུན་གྲུབ་ལོངས་ ༡༩༠༽སྐུར་ཤར༔ ཐུགས་རྗེས་གང་འདུལ་མཛད་པའི་སྐུར་སྟོན་པ༔ ལྷན་སྐྱེས་ཡེ་ཤེས་མཁའ་འགྲོའི་དཀྱིལ་འཁོར་ལ༔ བརྡ་དང་བརྡ་ལན་ཚུལ་གྱིས་ཡེ་ཕྱག་འཚལ༔ ན་མོ་ན་མ་ཧོཿ དེ་ནས་མཆོད་པ་འབུལ་བ་ནི༔ ཨོཾ་ཨཱཿཧཱུྃ༔ ཏིང་འཛིན་ཡིད་ལས་རབ་སྤྲུལ་པའི༔ སྣང་སྲིད་ཡོངས་བཀང་མཆོད་པའི་སྤྲིན༔ སེམས་ཀྱི་རང་བཞིན་གཏེར་ཆེན་པོ༔ ཀུན་བརྟགས་སྣང་བའི་དབང་ལྔའི་ཡུལ༔ གཞན་དབང་སྲིད་པའི་འདོད་ཡོན་ནི༔

ཕྱི་ནང་གསང་བ་དེ་ཉིད་ཀྱི༔ མཆོད་པའི་བྱེ་བྲག་བསམ་མི་ཁྱབ༔ བཀྲ་ཤིས་རྫས་རྟགས་རིན་ཆེན་བདུན༔ ལྷ་ཀླུ་མི་ཡི་དཔལ་འབྱོར་ཀུན༔ ཡོངས་གྲུབ་རིག་པའི་རྒྱན་དུ་ཤར༔ མཁའ་འགྲོ་མ་ཡི་དཀྱིལ་འཁོར་དུ༔ བླང་དོར་མེད་པའི་མཉེས་མཆོད་འབུལ༔ བཞེས་ནས་མཆོག་ཐུན་དངོས་གྲུབ་སྩོལ༔ ཨོཾ་བཛྲ་ཨརྒྷཾ་སོགས༔ ཤཔྡ་རཱུ་པ་ཤཔྡ་གནྡྷེ་ར་ས་སྤརྴེ་སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་མ་ཧཱ་སརྦ་ཏ་ན་གྷ་ཎ་བྷོ་དྷི་ཙིཏྟ་མ་ཧཱ་སུ་ཁ་སརྦ་པཱུ་ཛ་ཁཱ་ཧིཿ དེ་ནས་བསྟོད་པ་ནི༔ ཧཱུྃ་ཧྲཱིཿ མ་བཅོས་སྤྲོས་བྲལ་ཀུན་བཟང་ཆོས་ཀྱི་སྐུ༔ འགགས་མེད་རང་བྱུང་ལྷུན་གྲུབ་ལོངས་སྤྱོད་རྫོགས༔ ཐུགས་རྗེ་སྒྱུ་མའི་སྐུར་བཞེངས་རྣལ་འབྱོར་མ༔ གར་དགུའི་ཉམས་ལྡན་བདུད་དཔུང་ཟིལ་གྱིས་གནོན༔ རྡོ་རྗེ་ཕག་མོའི་སྐུ་གསུང་ཐུགས་ཡོན་ཏན༔ ཕྲིན་ལས་ ༡༩༡༽ལྔ་ལ་སྒོ་གསུམ་གུས་པས་བསྟོད༔ གཞན་ཡང་ཡེ་ཤེས་མཁའ་འགྲོའི་དཀྱིལ་འཁོར་དུ༔ འཁོད་ཅིང་གང་འདུལ་མཛད་པའི་སྐུར་སྟོན་པ༔ དཀྱིལ་དང་འཁོར་གྱི་རྣམ་པར་ཤར་བའི་ལྷ༔ རབ་འབྱམས་ཕྲིན་ལས་མཆོག་ལ་མངའ་བརྙེས་པ༔ དཀྱིལ་འཁོར་ཡོངས་རྫོགས་ལྷ་ལ་ཕྱག་འཚལ་བསྟོད༔ དེ་ནས་བཤགས་པ་ནི༔ ཧོཿ ཡེ་ཤེས་མཁའ་འགྲོའི་དཀྱིལ་འཁོར་དུ༔ བདག་ནི་མ་རིག་སྐྱོན་དབང་གིས༔ བསྐྱེད་བཟླས་ཏིང་འཛིན་གཡེལ་བ་དང༔ སྒོ་གསུམ་བག་མེད་ལས་ཅི་བགྱིས༔ གནོང་འགྱོད་དྲག་པོས་མཐོལ་ཞིང་བཤགས༔ དག་ཅིང་ཚངས་པར་མཛད་དུ་གསོལ༔ ཨོཾ་བཛྲ་སཏྭ་ས་མ་ཡ་སོགས༔ ཨཱཿ དེ་ནས་ཡང་སྙིང་འཛབ་དགོངས་ནི༔ ཧཱུྃ༔ རང་ཉིད་མཁའ་འགྲོའི་ཐུགས་ཀ་རུ༔ ཆོས་འབྱུང་དགའ་འཁྱིལ་དབུས་སུ་ནི༔ དྭངས་མ་ལྔ་ཡི་འོད་ཀློང་དུ༔ ཐུགས་སྲོག་བྃ་ཡིག་མཐིང་གའི་མཐར༔ སྔགས་ཕྲེང་གཡོན་དུ་འཁོར་བ་ལས༔ འོད་ཟེར་ཡར་འཕྲོས་རྒྱལ་ཀུན་མཆོད༔ ཐུགས་རྗེ་གཟི་བྱིན་ནུས་མཐུ་བསྡུས༔ མར་འཕྲོས་འགྲོ་བའི་ཉེས་སྐྱོན་སྦྱངས༔ ཚེ་བསོད་དབང་བསྡུས་བདེ་ལ་བཀོད༔ འཁོར་འདས་སྲོག་བཅུད་མ་ལུས་ཀུན༔ ཚུར་འདུས་སྲོག་གི་སྙིང་པོར་བསྟིམ༔

སྣང་གྲགས་རིག་པ་ཆོས་སྐུའི་ ༡༩༢༽ངང༔ རྣམ་དག་ལྷ་ཡི་དལ་དུ་རྫོགས༔ གཙོ་འཁོར་སྲོག་སྔགས་རོ་གཅིག་བཟླས༔ ཨོཾ་ཨཱཿཧཱུྃ་ཧྲཱིཿགུ་རུ་བཛྲ་ཌཱ་ཀི་ནི་བྷ་ར་ཀ་ལི་ཧེ་ཧཱུྃ་བྃ་ཧ་རི་ནི་ས་སརྦ་སིདྡྷི་ཕ་ལ་ཧཱུྃ་ཨཱཿ སྨྲ་བཅད་མི་ཚིག་མ་འདྲེས་པར༔ བཟླ་ཆེ་གཟེར་གསུམ་དང་ལྡན་ན༔ བྱེ་བ་གཅིག་གིས་འགྲུབ་པར་འགྱུར༔ རྟགས་མཚན་ལག་ཏུ་ལོངས་དང་གསལ༔ མེ་ཏོག་ཚལ་ཕྱིན་དུང་འགྲོན་རྙེད༔ དཀར་གསུམ་མངར་གསུམ་ལོངས་སུ་སྤྱོད༔ དངུལ་དཀར་མེ་ལོང་སྙེད་པ་ནི༔ རྡོ་རྗེ་མཁའ་འགྲོ་འགྲུབ་པའི་རྟགས༔ དུང་འབུད་རྒྱལ་མཚན་འཛུགས་པ་དང༔ བ་དན་འཕྱར་དང་རི་རྩེར་འགྲིམ༔ རིན་ཆེན་སྣ་ཚོགས་རྙེད་པ་སོགས༔ རིན་ཆེན་མཁའ་འགྲོ་འགྲུབ་པའི་རྟགས༔ ཨུཏྤལ་དམར་པོའི་ཚལ་དུ་ཕྱིན༔ གཞོན་ནུ་མ་ཡིས་བཀུར་བསྟི་བྱེད༔ མཚན་ལྡན་བྷནྡྷ་ཆང་གིས་བཀང༔ ནུས་ལྡན་རོ་མཆོག་སྟེར་བ་དང༔ བདེ་བའི་གར་དང་སྒྱུ་རྩལ་ངོམས༔ བརྡ་ཆོས་མ་ངེས་སྣ་ཚོགས་ཤར༔ པདྨ་མཁའ་འགྲོ་འགྲུབ་པའི་རྟགས༔ བྲག་ཤིང་བཅོམ་དང་གཞན་བྲན་བཀོལ༔ མི་མིན་ལྷ་འདྲེ་འབངས་སུ་གྱུར༔ མཚན་ལྡན་བམ་རོ་རྙེད་པ་ནི༔ ཀརྨ་མཁའ་འགྲོ་འགྲུབ་པའི་རྟགས༔ ལྷ་ཞལ་མཇལ་དུ་མཁའ་ལ་འཕུར༔ སྐུ་གསུང་ཐུགས་ཀྱི་རྟེན་གང་རུང༔ རྙེད་ནས་བྱིན་བརླབས་གསུང་འབྱོན་དང༔ རང་བྱུང་དགོངས་པ་ཀློང་རྡོལ་སོགས༔ སངས་རྒྱས་མཁའ་འགྲོ་འགྲུབ་པའི་རྟགས༔ རང་ལུས་གནས་དག་འོད་དུ་ཤར༔ རྩ་གནས་ཐམས་ཅད་ཡི་གེ་དང༔ སྒྲ་གྲགས་རྩ་བའི་སྔགས་ཀྱི་སྒྲ༔ བར་མེད་རང་བཞིན་ངང་དུ་གྲགས༔ ༡༩༣༽ རིག་པ་མི་འགྱུར་ཐུགས་སུ་སྨིན༔ ཆོས་ཉིད་དོན་ལ་སོམ་ཉི་བྲལ༔ ཆོས་ཀུན་མཉམ་ཉིད་ཆེན་པོར་རྫོགས༔ མཆོག་གི་མཁའ་འགྲོ་འགྲུབ་པའི་རྟགས༔ དེ་ནས་རབ་འབྲིང་ཐ་མ་གང༔ རྣལ་འབྱོར་རང་རང་དཔལ་དུ་ཤར༔ གང་ལ་ཞེན་པའི་འཕྲི་བ་སྤོངས༔ གཉིས་འཛིན་རེ་དོགས་མ་བྱེད་པར༔ རིག་པའི་རྩལ་དུ་ཤེས་པར་གྱིས༔ མཆོག་ཐུན་དངོས་གྲུབ་ཐོར་པར་ངེས༔ འདི་ནི་མཁའ་འགྲོ་ཐམས་ཅད་ཀྱི༔ སྲོག་སྒྲུབ་ཡང་ཟབ་སྙིང་པོ་མཆོག༔

གང་འབྲེལ་རྣམ་གྲོལ་ལམ་འགོད་ངེས༔ ཐེ་ཚོམ་མེད་དོ་ས་མ་ཡ༔ གབ་པ་གནད་ཀྱི་བྱང་གཅིག་ནི༔ རང་ཉིད་མཁའ་འགྲོའི་ཐུགས་ཀ་ནས༔ མེ་དཔུང་མཚོན་ཐུན་ཕོ་ཉ་འཕྲོས༔ མཐའ་ཡི་དུ་རུ་སྡེ་བཞི་དང༔ ལོག་འདྲེན་འབྱུང་པོ་ཐམས་ཅད་ཀུན༔ མེ་དཔུང་མཚོན་ཆ་སྣ་ཚོགས་ཀྱིས༔ རྗེས་ཤུལ་ཙམ་ཡང་མེད་པར་བརླག༔ རྣམ་པར་ཤེས་པར་དབྱིངས་སུ་བསྒྲལ༔ འཁྲུལ་མི་ཤེས་པའི་ས་རུ་ཕཊཿ རྩ་སྔགས་མཐར༔ དུ་རུ་ཙ་ཀ་ཚིནྡྷ་ཀེ་མཱ་རི་དགྲ་བགེགས་སརྦ་ཤཱ་ཏྲུཾ་མཱ་ར་ཡ་ཧཱུྃ་ཧཱུྃ་ཕཊཿ ཁྲི་ཕྲག་བཅུ་ཡིས་འགྲུབ་པར་འགྱུར༔ མན་ངག་ཟབ་མོ་ཨི་ཐི་རྒྱ༔ ཤིན་ཏུ་གསང་ཆེན་སྙིང་པོའི་དོན༔ བཅུད་བསྡུས་རྒྱས་གདབ་བཞི་ཡི་གནད༔ འཇའ་ལུས་གདམས་པའི་བཅུད་བསྡུས་ནི༔ སྐད་ཅིག་ཕག་མོ་མཐིང་ག་བསྒོམ༔ འཁོར་ལོ་ ༡༩༤༽ལྔ་དབུས་རིགས་ལྔ་ཡི༔ ཡབ་ཡུམ་གསལ་གདབ་རྩ་གསུམ་དབུས༔ སྐུ་གསུམ་མཚོན་བྱེད་འབྲུ་གསུམ་ནི༔ དཀར་དམར་མཐིང་གའི་རྣམ་པར་གསལ༔ སྤྲུལ་པའི་འཁོར་ལོའི་ཨ་ཤད་ལ༔ ཡེ་ཤེས་རླུང་གི་ནུས་པའི་མཐུས༔ མེ་མཆེད་སྤྱི་བོར་ཟླ་བའི་རྒྱུན༔ འོད་ཞུ་རིམ་བཞིན་གནས་ལྔ་ཡི༔ དཀྱིལ་འཁོར་རྩ་གནས་ཐམས་ཅད་མཆོད༔ དགའ་བ་གསུམ་གྱི་འོད་གསལ་ལ༔ བརྟེན་ནས་བཞི་པའི་ཡེ་ཤེས་མཐོང༔ རྡོ་རྗེ་འོད་ཀྱིས་རྩ་སྦྱངས་ནས༔ དྭངས་མའི་རང་བཞིན་སྐུ་རུ་འཕོ༔ ཕྲ་རགས་རྩ་མདུད་ཐམས་ཅད་གྲོལ༔ འབྱུང་འཇུག་རྡོ་རྗེ་གསུམ་དུ་འགྱུར༔ རླུང་སྔགས་དབྱེར་མེད་བདེ་བ་ཆེ༔ གསལ་ལ་རྟོག་མེད་ཡེ་ཤེས་ལྔ༔ དེ་ལ་རིམ་བཞིན་གནད་གོམས་པས༔ དྲོད་རྟགས་ཐམས་ཅད་ངང་གིས་འཆར༔ རླུང་སེམས་དབྱེར་མེད་དབུ་མར་ཞུགས༔ གང་ཡང་ཆོས་ཉིད་འདུས་མ་བྱས༔ ཡེ་ཤེས་འཁོར་ལོར་འབྱམས་ཀླས་པ༔ འཁོར་བ་མ་སྤངས་གཞི་ལ་སངས༔ འདས་པ་བསྒྲུབ་མེད་ངོ་བོར་སད༔ འགྱུ་འཕྲོའི་རྟོག་ཚོགས་རྒྱུན་ཆད་ནས༔ རང་བྱུང་ལྷ་ཡི་ཕྱག་རྒྱར་འཕོས༔ གནས་གསུམ་འོད་ཐིག་དཀར་དམར་མཐིང༔ སྒྲིབ་བྲལ་ཤིན་རུ་དྭངས་པའི་དབུས༔ རྡོ་རྗེའི་ཡི་གེ་འབྲུ་གསུམ་ནི༔ འོད་དང་འོད་ཟེར་ཚུལ་དུ་བསྒོམ༔

ལུས་ངག་སེམས་ཀྱི་སྒྲིབ་པ་ནི༔ འབྲུ་གསུམ་ནུས་པས་རབ་ཏུ་སྦྱངས༔ སླར་ཡང་ཨོཾ་ཡིག་ཐིག་ལེ་བཅས༔ ཨཱཿལ་བསྡུ་ཞིང་ཨཱཿཡིག་ནི༔ ཐིག་ལེའི་རྣམ་པར་ཧཱུྃ་ལ་བསྡུས༔ དེ་དག་དཀར་དམར་མཐིང་ག་ཡི༔ འོད་ཐིག་ཉུངས་འབྲུ་ཙམ་དུ་གྱུར༔ དེ་ཡི་ཁོང་གསེང་ ༡༩༥༽འབྲུ་གསུམ་ནི༔ ཤིན་ཏུ་ཕྲ་བའི་རྣམ་པར་གསལ༔ གཅིག་དྲིལ་ཧཱུཾ་ལ་སེམས་གཏད་ནས༔ ཡེངས་མེད་འཛིན་མེད་ངང་དུ་ཞོག༔ དེ་ལ་ཤིན་ཏུ་གོམས་པས་ན༔ མ་དག་རྩ་ཐིག་རླུང་གསུམ་དག༔ མི་ཤིགས་རྡོ་རྗེ་གསུམ་དང་འདྲེས༔ ལྷ་ཡི་སྐུ་གསུང་ཐུགས་སུ་སྨིན༔ སླར་ཡང་བཅུད་འདུས་ཐིག་ལེ་རྣམས༔ འོད་ཞུ་འོད་ཀྱིས་ཕྱི་ནང་གི༔ སྣོད་བཅུད་རྒྱུ་རྐྱེན་མ་ལུས་སྦྱངས༔ ཐམས་ཅད་སྟོང་ཉིད་ཆེན་པོར་གྱུར༔ སྟོང་པའི་རང་གདངས་མ་འགགས་པའི༔ འོད་གསལ་ཆེན་པོའི་ཡེ་ཤེས་ངང༔ མངོན་གྱུར་དབྱིངས་དང་རིག་པ་གཉིས༔ དབྱེར་མེད་ཆོས་སྐུའི་ཉམས་ལེན་ལ༔ རྩེ་གཅིག་གནད་དུ་བསྣུན་པས་ན༔ ཟག་བཅས་སྒྱུ་མའི་ཕུང་པོ་འདི༔ ཟག་མེད་འོད་ཀྱི་སྐུ་རུ་སྨིན༔ ཕུང་པོ་མི་སྣང་འོད་དུ་མཐོང༔ ཉོན་མོངས་ཡུལ་ཟད་ཡེ་ཤེས་ངང༔ རྐྱེན་སྣང་ཐམས་ཅད་ཆོས་སྐུར་གྲོལ༔ ལས་རླུང་གཡོས་བའི་ཆོ་འཕྲུལ་རྣམས༔ སྟོབས་ཆེན་ཡེ་ཤེས་རླུང་དུ་གྱུར༔ སེམས་དང་སེམས་བྱུང་རྟོག་ཚོགས་ཀུན༔ རང་གྲོལ་རིག་པ་ཆོས་སྐུའི་ངང༔ གདོད་མའི་མགོན་པོ་ཀུན་ཏུ་བཟང༔ མངོན་གྱུར་དང་པོའི་སངས་རྒྱས་ཏེ༔ ཇི་སྲིད་འཁོར་བ་གནས་ཀྱི་བར༔ དེ་སྲིད་ཕྲིན་ལས་རྒྱུན་མི་ཆད༔ ས་མ་ཡ༔ འདི་ནི་འོད་ལུས་བསྒྲུབ་པའི་ཐབས༔ ཌཱ་ཀའི་རྒྱ་མཚོའི་ཐུགས་བཅུད་འདི༔ རྫོགས་རིམ་མང་པོས་དོ་ཟླ་མིན་༔ ཉུང་བསྡུས་གཅིག་དྲིལ་གདམས་པ་ཟབ༔ གང་ཟག་སྐལ་ལྡན་སེམས་ཀྱི་བུས༔ རྩེ་གཅིག་ཉམས་སུ་ལེན་ ༡༩༦༽ནུས་ན༔ པད་འབྱུང་བདག་གི་བཀའ་མི་བསླུ༔ འཇའ་ལུས་འགྲུབ་པར་ཐེ་ཚོམ་མེད༔ བསྐྱེད་རྫོགས་གྲངས་ལ་ལྟོས་མི་དགོས༔ འདི་ཉིད་གཅིག་པུ་ཉམས་བླངས་ན༔ མཆོག་ཀུན་དངོས་གྲུབ་ཐོབ་པར་འགྱུར༔ ཐེ་ཚོམ་མེད་དོ་ས་མ་ཡ༔

རྗེས་རིམ་བསོད་ནམས་གསོག་པའི་ཐབས༔ བཟའ་དང་བཅའ་བ་བཏུང་བའི་རིགས༔ འབྱོར་ཚོགས་མཆོད་པའི་རྫས་ཇི་སྐེད༔ ཤ་ཆང་ལ་སོགས་ཚད་ལྡན་བཤམས༔ དེ་ནས་བྱིན་གྱིས་བརླབ་པ་ནི༔ རང་ཉིད་ལྷ་ཡི་ཏིང་འཛིན་གྱིས༔ བྱིན་གྱིས་བརླབ་པ་འདི་སྐད་དོ༔ ཨོཾ༔ བདེ་ཆེན་པདྨ་བྷནྡྷའི་སྣོད༔ ཡངས་ཤིང་རྒྱ་ཆེའི་ནང་དུ་ནི༔ ཨཱཿལས་སྣང་དང་སྲིད་པའི་ཆོས༔ འདོད་ཡོན་ལོངས་སྤྱོད་བསམ་མི་ཁྱབ༔ ཧཱུྃ་གིས་ཡེ་ཤེས་བདུད་རྩིའི་སྤྲིན༔ རྒྱལ་ཀུན་མཉེས་པའི་རྫས་སུ་སྤེལ༔ རྃ་ཡྃ་ཁྃ༔ ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་དང་མཆོད་པའི་སྤྲིན་གཟུངས་ནམ་མཁའ་མཛོད་སྔགས་བརྗོད༔ དེ་ནས་ཚོགས་ཕུད་རིམ་པ་བདུན་དུ་བཀོད༔ ཧཱུྃ་ཧྲཱིཿ རང་སྣང་རྣམ་དག་འོག་མིན་ཞིང༔ དཔའ་བོ་དཔའ་མོ་འདུ་བའི་གནས༔ གསང་ཆེན་རོལ་པའི་གནས་མཆོག་ནས༔ སྐུ་གསུམ་མཁའ་འགྲོ་ཡོངས་ཀྱི་རྗེ༔ རྡོ་རྗེ་ཕག་མོ་རྒྱལ་བའི་ཡུམ༔ དཀྱིལ་དང་འཁོར་གྱི་རྣམ་པ་རུ༔ འདུ་བ་ཚོགས་ཀྱི་འཁོར་ལོར་གཤེགས༔ དབུ་སྐྲ་ཐོར་ཅོག་ལྡེམས་སེ་ལྡེམ༔ དར་དཔྱངས་ ༡༩༧༽དྲིལ་གཡེར་པུ་རུ་རུ༔ མེ་ལོང་རུས་པའི་རྒྱན་གྱིས་མཛེས༔ དཔའ་བོས་བྲོ་བརྡུང་ཁྲབས་སེ་ཁྲབ༔ དཔའ་མོས་གླུ་གར་ཆེམས་སེ་ཆེམ༔ ཕཊ་དང་ཕེཾ་སྒྲ་སངས་སེ་སང༔ མཁའ་འགྲོའི་བརྡ་སྐད་དི་རི་རི༔ ཞབས་གཉིས་གར་སྟབས་ཤིགས་སེ་ཤིག༔ བྱིན་རླབས་ན་བུན་ཐིབས་སེ་ཐིབ༔ དངོས་གྲུབ་བདུད་རྩི་ཉི་ལི་ལི༔ འདོད་ཡོན་གསང་རྫས་ཚོགས་ལ་རོལ༔ དམ་རྫས་བཱ་ལིཾ་མཱཾ་ས་དང༔ ཛ་གད་དཔའ་བོ་ཐོད་རྔའི་སྒྲ༔ རོལ་མོ་སྙན་དབྱངས་བཤུགས་པའི་གླུ༔ པི་ཝཾ་གླིང་བུ་སྒྲ་སྙན་བཅས༔ རྣམ་གསུམ་དག་པའི་མཆོད་པ་འདི༔ རྒྱལ་ཡུམ་མཁའ་འགྲོའི་ཚོགས་ལ་འབུལ༔ སྐུ་གསུང་ཐུགས་ཀྱི་དམ་ཉམས་བཤགས༔ གཉིས་འཛིན་ལམ་གོལ་དབྱིངས་སུ་སྒྲོལ༔ མཆོག་ཐུན་སུ་ཁའི་དངོས་གྲུབ་སྩོལ༔ ནང་ལྟར་རྡོ་རྗེ་ལུས་ཀྱི་གྲོང༔ དཔའ་བོ་དཔའ་མོ་འདུ་བའི་གནས༔ སྤྱི་བོ་བདེ་ཆེན་འཁོར་ལོའི་དབུས༔ མེ་ལོང་ཡེ་ཤེས་ངོ་བོ་ཉིད༔ རང་བཞིན་ཡེ་ཤེས་སྤྱོད་པའི་མ༔

རྡོ་རྗེ་མཁའ་འགྲོ་རྒྱལ་བའི་ཡུམ༔ རྡོ་རྗེ་རིགས་ཀྱི་འཁོར་དང་བཅས༔ འདུ་བ་ཚོགས་ཀྱི་འཁོར་ལོར་གཤེགས༔ དབུ་སྐྲ་ཐོར་ཅོག་སོགས༔ དངོས་གྲུབ་སྩོལ༔ མགྲིན་པ་ལོངས་སྤྱོད་འཁོར་ལོ་ན༔ སོར་རྟོགས་ཡེ་ཤེས་ངོ་བོ་ཉིད༔ རང་བཞིན་ ༡༩༨༽ ཡེ་ཤེས་སྤྱོད་པའི་མ༔ པདྨ་མཁའ་འགྲོ་རྒྱལ་བའི་ཡུམ༔ པདྨ་རིགས་ཀྱི་འཁོར་དང་བཅས༔ འདོད་ཡོན་ཚོགས་ལ་སྤྱན་འདྲེན་གཤེགས༔ དབུ་སྐྲ་ཐོར་ཅོག་སོགས༔ དངོས་གྲུབ་སྩོལ༔ སྙིང་ག་ཆོས་ཀྱི་འཁོར་ལོ་ན༔ ཆོས་དབྱིངས་ཡེ་ཤེས་ངོ་བོ་ཉིད༔ རང་བཞིན་ཡེ་ཤེས་སྤྱོད་པའི་མ༔ སངས་རྒྱས་མཁའ་འགྲོ་རྒྱལ་བའི་ཡུམ༔ སངས་རྒྱས་རིགས་ཀྱི་འཁོར་དང་བཅས༔ འདོད་ཡོན་ཚོགས་ལ་སྤྱན་འདྲེན་གཤེགས༔ དབུ་སྐྲ་ཐོར་ཅོག་སོགས༔ དངོས་གྲུབ་སྩོལ༔ ལྟེ་བ་སྤྲུལ་པའི་འཁོར་ལོ་ན༔ མཉམ་ཉིད་ཡེ་ཤེས་ངོ་བོ་ཉིད༔ རང་བཞིན་ཡེ་ཤེས་སྤྱོད་པའི་མ༔ རིན་ཆེན་མཁའ་འགྲོ་རྒྱལ་བའི་ཡུམ༔ རིན་ཆེན་རིགས་ཀྱི་འཁོར་དང་བཅས༔ འདོད་ཡོན་ཚོགས་ལ་སྤྱན་འདྲེན་གཤེགས༔ དབུ་སྐྲ་ཐོར་ཅོག་སོགས༔ དངོས་གྲུབ་སྩོལ༔ གསང་བ་བདེ་སྐྱོང་འཁོར་ལོ་ན༔ བྱ་གྲུབ་ཡེ་ཤེས་ངོ་བོ་ཉིད༔ རང་བཞིན་ཡེ་ཤེས་སྤྱོད་པའི་མ༔ ལས་ཀྱི་མཁའ་འགྲོ་རྒྱལ་བའི་ཡུམ༔ ལས་ཀྱི་རིགས་ཀྱི་འཁོར་དང་བཅས༔ འདོད་ཡོན་ཚོགས་ལ་སྤྱན་འདྲེན་གཤེགས༔ དབུ་སྐྲ་ཐོར་ཅོག་སོགས༔ དངོས་གྲུབ་སྩོལ༔ གཞན་ཡང་རྡོ་རྗེ་རྩ་ཡི་གྲོང༔ ཉི་ཤུ་རྩ་བཞི་ཡུལ་སུམ་ཅུ༔ ཧེ་རུ་ཀ་ཡི་གནས་བཅུ་སོགས༔ རང་བཞིན་བཞུགས་པའི་རྣལ་འབྱོར་མ༔ དཔའ་བོ་དཔའ་མོ་མཁའ་འགྲོའི་ཚོགས༔ སྒོ་སྐྱོང་ཕོ་ཉ་ལས་བྱེད་ ༡༩༩༽བཅས༔ དཀྱིལ་དང་འཁོར་གྱི་རྣམ་པ་རུ༔ འདུ་བ་ཚོགས་ཀྱི་འཁོར་ལོར་གཤེགས༔ དབུ་སྐྲ་ཐོར་ཅོག་སོགས༔ དངོས་གྲུབ་སྩོལ༔ དེ་ནས་བསྐང་བཤགས་ནི༔ ཧོཿ ཡེ་ཤེས་མཁའ་འགྲོའི་ལྷ་ཚོགས་དགོངས་སུ་གསོལ༔ བདག་ནི་མ་རིག་གཏི་མུག་རྐྱེན་དབང་གིས༔ གཟུང་འཛིན་གཉིས་སྣང་འཁོར་བར་འཁྱམས་པ་ཡིས༔ བདག་མེད་བདག་ཏུ་བཟུང་བའི་སྒྲིབ་པ་ཀུན༔

འདོད་ཡོན་ཞལ་ཟས་ཚོགས་ཀྱིས་བསྐང་ཞིང་བཤགས༔ སྐྱེ་མེད་ཆོས་དབྱིངས་ངང་དུ་བཟོད་གསོལ་ནས༔ དག་ཚངས་མཆོག་གི་དངོས་གྲུབ་བསྩལ་དུ་གསོལ༔ གཞན་ཕན་ཆུང་ཞིང་ཞེ་སྡང་རྐྱེན་གྱུར་པའི༔ འགྲོ་དྲུག་སེམས་ཅན་དོན་ལ་བློ་ཞན་པས༔ སྙིང་རྗེ་ཆུང་ཞིང་དོན་མ་བགྱིས་པ་སོགས༔ འདོད་ཡོན་ཞལ་ཟས་ཚོགས་ཀྱིས་བསྐང་ཞིང་བཤགས༔ མེ་ལོང་ཡེ་ཤེས་ཀློང་དུ་བཟོད༴ དག་ཚངས༴ ཉོན་མོངས་ང་རྒྱལ་དབང་དུ་གྱུར་པ་ཡིས༔ རྡོ་རྗེ་སློབ་དཔོན་མཆེད་དང་ལྕམ་དྲལ་གྱི༔ སྐུ་གསུང་ཐུགས་དང་འགལ་བའི་ལས་ཅི་བསགས༔ འདོད་ཡོན༴ མཉམ་ཉིད་ཡེ་ཤེས་ཀློང༴ དག་ཚངས༴ ཉོན་མོངས་འདོད་ཆགས་དབང་དུ་གྱུར་པས་ན༔ གཏོང་ཕོད་ཆུང་ཞིང་སེར་སྣ་འཇུར་གེགས་ཀྱིས༔ ལོ་དང་ཟླ་བ་ཉ་སྟོང་དུས་མཆོད་ཆགས༔ འདོད་ཡོན༴ ༢༠༠༽ སྐྱོན་བྲལ་དྲི་མེད་ངང་དུ་བཟོད༴ དག་ཚངས༴ ཉོན་མོངས་ཕྲག་དོག་དབང་དུ༴ རང་རྒྱལ་ཕྱོགས་རིས་བཟུང་བའི་ཀུན་སློང་གིས༔ གྲོགས་མཆེད་ཐུགས་དང་འགལ་བའི་ལས་ཅི་བགྱིས༔ འདོད་ཡོན༴ བྱ་གྲུབ་ཡེ་ཤེས་ཀློང་དུ༴ དག་ཚངས༴ ཐབས་ལ་མ་མཁས་དབང་དུ་གྱུར་པས་ན༔ ཕུད་ལྷག་ཉམས་དང་ཁ་ཚར་ཤོར་བ་དང༔ ཚོར་དང་མ་ཚོར་ཉམས་ཆགས་ཅི་བསགས་པ༔ འདོད་ཡོན༴ དག་ཆེན་ཆོས་དབྱིངས་ཀློང་དུ༴ སྐུ་གསུང་ཐུགས་ཀྱི་དངོས་གྲུབ་བསྩལ་དུ་གསོལ༔ ཨོཾ་བཛྲ་ས་ཏྭ་ས་མ་ཡ་སོགས༔ ཨཱཿ ཡིག་བརྒྱ་ལན་གསུམ་དང༔ བསྒྲལ་བསྟབས་ནི༔ ཧཱུྃ་ཧྲཱིཿ བདག་མེད་ལྟ་བའི་ཧེ་རུ་ཀས༔ བདག་ལྟའི་རུ་ཏྲ་བསྒྲལ་བའི་ཕྱིར༔ དབྱིངས་ནས་སྐུར་བཞེངས་ཉམས་པའི་དགྲ༔ དམིགས་པའི་རྟེན་དང་གཉིས་མེད་ཁུག༔ དུག་གསུམ་རྩད་གཅོད་ཕུར་བུ་ཡིས༔ གཟས་པོའི་ལུས་ངག་ཡིད་ལ་གདབ༔ རྣམ་ཤེས་སྐྱེ་མེད་དབྱིངས་སུ་ཕཊཿ ཟག་ཕུང་ཡེ་ཤེས་བདུད་རྩིར་བསྒྱུར༔ རྩ་གསུམ་ལྷ་ཡི་ཞལ་དུ་བསྟབ༔ འཁྲུལ་སྣང་ཡེ་ཤེས་ས་རུ་སྒྲོལ༔ སརྦ་ཤཱ་ཏྲུཾ་མཱ་ར་ཡ་ཁཱ་ཧིཿ དེ་ནས་དངོས་གྲུབ་རོལ་པ་ནི༔ ཧོཿ ཐབས་ཤེས་གཉིས་མེད་གསང་བའི་རྫས༔ མཆོག་གི་དངོས་གྲུབ་ ༢༠༡༽བླ་ན་མེད༔ གཙང་རྨེ་གཉིས་འཛིན་རྟོག་པ་བྲལ༔

ཚིམས་པ་དྲུག་ལྡན་ངང་དུ་རོལ༔ ཨ་ལ་ལ་ཧོཿ དེ་ནས་ལྷག་མ་འབུལ་བ་ནི༔ ཕེཾ་བྷྱོ༔ དཔལ་ཆེན་བཀའ་ཉན་དཀྱིལ་འཁོར་མུ་རན་སྐྱོང༔ དབང་ཕྱུག་མཁའ་འགྲོ་སུམ་ཅུ་རྩ་གཉིས་དང༔ གིང་དང་ལང་ཀ་ཤུགས་འགྲོ་གནས་ཉུལ་སྡེ༔ ལྷག་ལ་དབང་བའི་ཕོ་ཉ་རྒྱ་མཆོའི་ཚོགས༔ ལྷག་གཏོར་ཕ་ཕོག་བཟང་པོ་འདི་བཞེས་ལ༔ ཕྱི་ནང་བར་ཆད་མི་མཐུན་རྒུད་པ་སོལ༔ རྣམ་བཞིའི་བཅོལ་བའི་ཕྲིན་ལས་འགྲུབ་པར་མཛོད༔ ཨུ་ཙྪིཥྚ་བ་ལིཾ་ཏ་ཁཱ་ཧིཿ ལག་གཏོར་གཙང་སར་ཕྱི་རོལ་དུ་འབུལ༔ དེ་ནས་ཐུགས་དམ་བསྐུལ་བ་ནི༔ ཧཱུྃ༔ བཞེངས་ཤིག་མཁའ་འགྲོ་འདུས་པའི་ལྷ༔ མ་གཡེལ་ཐུགས་དམ་གནད་ནས་བསྐུལ༔ ཆོས་ཀྱི་དབྱིངས་ནས་སྐུར་བཞེངས་ལ༔ སྒྱུ་འཕྲུལ་རོལ་རྩལ་སྣ་ཚོགས་ཀྱིས༔ བསྟན་དང་བསྟན་འཛིན་ལ་གནོད་པའི༔ ལོག་འདྲེན་འབྱུང་པོ་བདུད་ཀྱི་རིགས༔ བྱང་ཆུབ་སྒྲུབ་པའི་བར་ཆད་རྣམས༔ ཐལ་བ་རྡུལ་དུ་བརླག་པར་མཛོད༔ དུས་ལས་མ་འདའ་ས་མ་ཡ༔ དེ་ནས་ཆད་ཐོ་ནི༔ ཧཱུྃ་བྷྱོ༔ དུས་གསུམ་ལས་འདས་ཀ་དག་ཀུན་ཏུ་བཟང༔ སྤྱི་དཔལ་ཆེ་མཆོག་ཧེ་རུ་ཀ་དཔལ་གྱི༔ སྤྱན་སྔར་ ༢༠༢༽ཐ་ཚིག་ཁས་བླངས་དམ་བཅས་པའི༔ བཀའ་སྡོད་དམ་ཅན་སྟོབས་ལྡན་སྲུང་མའི་ཚོགས༔ རང་རང་ལས་བྱེད་ཕོ་ཉ་སྤྲུལ་པ་བཅས༔ འདིར་གཤེགས་ཆད་མདོ་དམར་གྱི་གཏོར་མ་ལོངས༔ གསང་སྔགས་བསྟན་སྲུངས་བསྟན་འཛིན་སྐུ་ཚེ་སྲིངས༔ མཐའ་འདྲེའི་ཆོ་འཕྲུལ་རྫས་ངན་ནུས་པ་ཆོམས༔ རྒྱ་འདྲེ་བདུད་བགེགས་ཀླ་ཀློའི་གནོད་པ་བཟློག༔ སངས་རྒྱས་བསྟན་པ་དར་རྒྱས་ཕྲིན་ལས་མཛོད༔ གཞན་ཡང་རིག་འཛིན་རྡོ་རྗེ་ཐོད་ཕྲེང་དང༔ བརྒྱུད་ལྡན་རིག་འཛིན་བླ་མ་ཡན་ཆད་ཀྱི༔ བཀའ་དང་ཐ་ཚིག་ལ་གནས་དྲེགས་པའི་ཚོགས༔ འཁོར་བཅས་པ་མ་ལུས་འདིར་གཤེགས་ལ༔ ཆད་མདོ་དམར་གྱི་གཏོར་མ་འདི་བཞེས་ལ༔ སྔོན་གྱི་ཐ་ཚིག་གཡར་དམ་ཇི་བཞིན་དུ༔ ཕྱི་ནང་གསང་བའི་བར་ཆད་རྐྱེན་ངན་བཟློག༔ ཞི་རྒྱས་དབང་དང་དྲག་པོའི་ལས་རབ་འབྱམས༔ རྟེན་འབྲེལ་བཞིན་དུ་ཡོངས་འགྲུབ་ཕྲིན་ལས་མཛོད༔ དེ་ནས་བརྟན་མ་སྐྱོང་པ་ནི༔

བྷྱོ༔ དཔལ་གྱི་བཀའ་ཉན་བོད་ཁམས་སྐྱོང་བའི་མ༔ བརྟན་མ་བཅུ་གཉིས་ཡ་མ་སྐྱོང་མའི་ཚོགས༔ འདིར་གཤེགས་བཤལ་ཆུ་གཏོར་མ་འདི་ལོངས་ལ༔ སྔོན་གྱི་གཡར་དམ་གཉེན་པོའི་ཐ་ཚིག་བཞིན༔ སངས་རྒྱས་བསྟན་སྲུངས་དཀོན་མཆོག་དབུ་འཕང་བསྟོད༔ མཐའ་མི་ཧ་ར་ནག་པོའི་བསྟན་པ་ ༢༠༣༽སྣུབས༔ རྒྱལ་བསྟན་དར་ཞིང་རྒྱས་པའི་ཕྲིན་ལས་མཛོད༔ མ་མ་ཧྲིང་ཧྲེིང་ལ་ལ་ལིང་ལིང་ཏ་ཏ་ཏིང་ཏིང་བ་ལིཾ་ཏ་ཁཱ་ཧིཿ དེ་ནས་རྟ་བྲོ་བརྡུང་བ་ནི༔ ཧཱུྃ་ཧྲཱིཿ གསང་བ་མཁའ་འགྲོའི་དཀྱིལ་འཁོར་ཆེན་པོ་འདིར༔ བར་དུ་གཅོད་པའི་བདུད་བགེགས་དམ་སྲི་ཀུན༔ འགྱུར་མེད་རི་རབ་ཆེན་པོའི་འོག་ཏུ་མནན༔ རྩལ་སྣང་ཡེ་ཤེས་རོལ་པའི་བྲོ་བརྡུངས་ཏེ༔ འཆོར་མེད་ལས་ཀྱི་ཕྱག་རྒྱ་བཞི་ཡིས་བཅིངས༔ ཉམས་པ་ནམ་ཡང་ལྡང་བར་མ་གྱུར་ཅིག༔ ཨོཾ་ལཾ༔ ཨཱཿལཾ༔ ཧཱུྃ་ལཾ༔ སྟྭཾ་བྷ་ཡ་ནན༔ དེ་ནས་མཆོད་བསྟོད་བྱ་ཞིང་དངོས་གྲུབ་ནི༔ ཧོཿ ཡེ་ཤེས་མཁའ་འགྲོ་སྒྲུབ་པའི་དམ་ཚིག་ཐེམས༔ གསང་གསུམ་དངོས་གྲུབ་སྩོལ་བའི་དུས་ལ་བབས༔ མི་གནས་ཡེ་ཤེས་ཐུགས་ཀྱི་དཀྱིལ་འཁོར་ནས༔ ནད་གདོན་འཇིགས་བརྒྱད་ཞི་བའི་དངོས་གྲུབ་སྩོལ༔ ཚེ་བསོད་དཔལ་འབྱོར་རྒྱས་པའི༴ ཁམས་གསུམ་སྣང་བ་དབང་སྡུད༴ དགྲ་བགེགས་ཚར་གཅོད་དྲག་པོའི༴ མཆོག་དང་ཐུན་མོང་དངོས་གྲུབ་མ་ལུས་ཀུན༔ དེང་འདིར་སྒྲུབ་མཆོག་བདག་ལ་བསྩལ་དུ་གསོལ༔ ཨོཾ་ཛྙཱ་ན་ཌཱ་ཀི་ནི་བྷ་ར་ཀ་ལི་ཧེ་ཧཱུྃ་བྃ་ཧ་རི་ནི་ས་ཀཱ་ཡ་སིདྡྷི་ཨོཾ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ སརྦ་སིདྡྷི་ཧྲཱིཿ ཞེས་ ༢༠༤༽བརྗོད་སྒྲུབ་རྫས་གནས་གསུམ་ལ་གཏུགས་ནས་རོལ་ཞིང་དངོས་གྲུབ་ཐམས་ཅད་ཐོབ་པར་བསམ༔ དེ་ནས་ནོངས་བཤགས་ནི༔ ཧོཿ ཡེ་ཤེས་མཁའ་འགྲོའི་དཀྱིལ་འཁོར་དུ༔ རྟེན་དང་བརྟེན་པར་བཅས་པ་དགོངས༔ བདག་ནི་མ་རིག་བག་མེད་པས༔ བསྐྱེད་བཟླས་ཏིང་འཛིན་གཡེལ་བ་དང༔ སྒོ་གསུམ་དམ་ཉམས་ཅི་བསགས་པ༔ འགལ་འཁྲུལ་ཅི་མཆིས་བཟོད་པར་གསོལ༔ ཨོཾ་བཛྲ་སཏྭ་སོགས༔ ཨཱཿ ལན་གསུམ་བརྗོད་ནས་རྫོགས་རིམ་ནི༔

ཧཱུྃ༔ ཐབས་ཀྱིས་བསྐྱེད་པའི་དཀྱིལ་འཁོར་ལྷ༔ ཆོས་དབྱིངས་སྟོང་པའི་ངང་དུ་མུཾ༔ རྗེས་ཐོབ་མཁའ་ལས་གློག་འགྱུ་བཞིན༔ སྣང་རྟོག་ལྷ་ཡི་ཕྱག་རྒྱར་ཤར༔ ཧཱུྃ་ཧཱུྃ་ཧཱུྃ༔ དེ་ནས་བསྔོ་སྨོན་ནི༔ ཧོཿ ཡེ་ཤེས་མཁའ་འགྲོའི་དཀྱིལ་འཁོར་དུ༔ རིམ་གཉིས་ལམ་མཆོག་བསྒོམས་པ་དང༔ དུས་གསུམ་དགེ་རྩ་ཅི་བསགས་པ༔ མ་གྱུར་འགྲོ་བ་ཡོངས་ལ་བསྔོ༔ ཀུན་ཀྱང་བྱང་ཆུབ་སངས་རྒྱས་ཤོག༔ བདག་ཅག་སྒྲུབ་པའི་མཆེད་ལྕམ་རྣམས༔ མི་འབྲལ་ཚོམ་བུ་གཅིག་ཏུ་ནི༔ མཁའ་འགྲོ་མ་ཡིས་རྗེས་བཟུང་ནས༔ མི་གནས་གཏན་སྲིད་ཟིན་པར་ཤོག༔ དེ་ནས་བཀྲ་ཤིས་ནི༔ ཧཱུྃ་ཧྲཱིཿ བླ་མའི་བྱིན་རླབས་མཁའ་ལ་སྤྲིན་ལྟར་འཁྲིགས༔ ཡི་དམ་ལྷ་ཡི་དངོས་གྲུབ་ཆར་ལྟར་བསྙིལ༔ མཁའ་འགྲོ་རྒྱ་ ༢༠༥༽མཚོའི་ཕྲིན་ལས་གློག་ལྟར་མྱུར༔ གསང་སྔགས་ཟབ་མོའི་བསྟན་པ་ཕྱོགས་མཐར་རྒྱས༔ རྩ་གསུམ་ལྷ་ཡི་བཀྲ་ཤིས་དམ་པ་འདི༔ དེང་འདིར་སྒྲུབ་མཆོག་རྣམས་ལ་ལེགས་སྩལ་ནས༔ སྣང་རྟོག་ཐམས་ཅད་ལྷ་ཡི་ཕྱག་རྒྱར་རྫོགས༔ སྒྲ་གྲགས་ཐམས་ཅད་བདེ་ཆེན་སྔགས་སུ་དག༔ དྲན་རྟོག་འོད་གསལ་མི་འགྱུར་ཐུགས་སུ་སྨིན༔ འཇའ་ལུས་གཞོན་ནུ་བུམ་སྐུའི་བཀྲ་ཤིས་ཤོག༔ གཞན་ཡང་བཀྲ་ཤིས་ཅི་རིགས་བརྗོད༔ མེ་ཏོག་འཐོར་ནས་རྒྱས་གདབ་བྱ༔ ལས་རྗེས་མི་མངོན་གསང་བ་གནད༔ ས་མ་ཡ༔ ཨེ་མ༔ གསང་བ་ལས་ཀྱང་ཆེས་གསང་བ༔ མན་ངག་ཟབ་ཆོས་ཀུན་གྱི་མཆོག༔ ཡང་གསང་མཁའ་འགྲོ་སྒྲུབ་པའི་ཐབས༔ པདྨ་སམྦྷའི་ཐུགས་དམ་མཐིལ༔ མ་རྒྱུད་ཌཱ་ཀིའི་སྲོག་གི་བཅུད༔ སྙིང་མིག་སྲོག་ལས་ཕངས་ན་ཡང༔ ཕྱི་རབས་ལས་ཅན་སྐྱེས་བུའི་དོན༔ ཡེ་ཤེས་མཚོ་རྒྱལ་ཁྱོད་ལ་གཏད༔ རིན་ཆེན་འཁྲུལ་གྱི་གཏེར་དུ་སྦོས༔ མ་འོངས་དུས་ཀྱི་མར་གཤམ་ལ༔ མི་རྣམས་ལོག་ལམ་འདུད་ཀྱི་བརླབས༔ ནད་མུག་མཚོན་གྱི་བསྐལ་པ་དར༔ མཐའ་མི་ཧ་རས་གནོད་པ་བརྩམས༔ རྫས་ངན་ཆོ་འཕྲུལ་ས་སྟེང་གང༔ གསང་སྔགས་བསྟན་པ་དར་རྒུད་མང༔ ཆོས་བཞིན་སྤྱོད་པ་ཉིན་སྐར་ཙམ༔ ཆོས་མིན་ལོག་ལམ་རང་གིས་བསྒྲུབ༔ འབྱུང་བ་དགྲར་ལངས་སྲོག་ལ་འཚེ༔

ང་ཡི་ཐུགས་རྗེས་མ་སྐྱོབ་ན༔ དུས་ངན་རང་མཚངས་རང་གིས་སྟོན༔ དེ་དུས་ཁྱོད་སྤྲུལ་ཀུན་དགའ་ ༢༠༦༽དང༔ ཏཱ་རེ་སུ་ཁ་དི་པཾ་སོགས༔ ང་སྤྲུལ་གྲོགས་དང་འཕྲད་ནས་ཀྱང༔ ཆོས་འདིས་དོན་གཉིས་འབྱུང་བར་ངེས༔ བཀའ་སྲུང་ཤ་ཟ་ཌཱ་ཀིས་སྲུངས༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་ལ་འདི་མ་སྤྲོད༔ དྲེགས་པ་རྣམ་གསུམ་གཉེར་གྱིས་ཤིག༔ མ་འོངས་སྙིགས་མ་ལྔ་ཡི་དུས༔ གཏེར་སྤྱོད་ཐ་མལ་གཟུགས་སུ་འོང༔ གཅེས་པའི་ནོར་བཞིན་དེ་ལ་སྤྲོད༔ དུས་ལ་བབས་ཚེ་གཏད་རྒྱ་ཁྲོལ༔ དམ་ཉམས་ལག་ཏུ་མ་ཤོར་བ༔ ཐུབ་པར་སྲུངས་ཤིག་ས་མ་ཡ༔ སྐུ་རྒྱ༔ གསུང་རྒྱ༔ ཐུགས་རྒྱ༔ ཟབ་རྒྱ༔ གསང་རྒྱ༔ གུ་ཧྱ༔ བརྡ་ཐིམ༔ ༔ ཅེས་རིག་འཛིན་མཁའ་འགྲོ་ཡོངས་འདུས་ཀྱི་སྒྲུབ་ཐབས་འདི་ཡང་ཨོ་རྒྱན་མཚོ་སྐྱེས་རྡོ་རྗེ་དང་རྣམ་དབྱེར་མ་མཆིས་པ་མཚན་བརྗོད་པར་དཀའ་ནའང་དོན་གྱི་སླད་དུ་རིག་འཛིན་འགྲོ་འདུལ་དཔའ་བོ་རྡོ་རྗེས་བཀའ་གནང་སྩལ་བ་ལ་བརྟེན་ནས། ཞག་ཆ་ཤས་ཙམ་སོང་སྐབས་སྦས་གནས་རྡོ་རྗེ་ཡང་རྫོང་ཕུག་མོ་ཆེ་ནས་འོངས་བ་ཡིན་ཟེར་བའི་བུད་མེད་མཛེས་མ་ཞིག་གིས་མཁའ་འགྲོ་ཟབ་སྒྲུབ་ཀྱི་བརྡ་རེད། འཚུབས་སློང་ཆེ་རུང་རྟེན་འབྲེལ་ཐོག་མ་ཡིན་པས་གོའམ་ཟེར་ནས་ཐལ། གཏད་རྒྱ་བཙན་ཐབས་སུ་སད་པའི་རྟེན་འབྲེལ་དུས་ལ་བབས་ཚེ་རིགས་སྲས་དམ་པ་རིག་འཛིན་འགྱུར་མེད་རྡོ་རྗེ་དང༌། ཀུན་བཟང་འཆི་མེད་དབང་མོ་ཟུང་གིས་བཀའ་བསྐུལ་ནན་ཆེར་ཕེབས་ཚེ་འཁོར་འབངས་ཡོངས་ཀྱི་ཐ་ཤལ་བ་སུ་ཁ་བཛྲ་གྱིས་མཁའ་འགྲོའི་བརྡ་ལས་དག་པར་བྲིས་པ་ཡོངས་སུ་དགེ་བར་གྱུར་ཅིག། དགེའོ།།