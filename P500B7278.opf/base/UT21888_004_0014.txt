༢༤༣༽དུས་གསུམ་མཁྱེན་པའི་རྒྱལ་སྲས་སྤྲུལ་པའི་སྐུ། །ཀུན་བཟང་པད་འབྱུང་ཉིད་ལས་བཀའ་དྲིན་ལྷག །རྣམ་ཀུན་མཆོག་ལྡན་ཁྱེད་འདྲ་བདག་གིས་རྙེད། །དུས་འདི་ནས་བཟུང་ཚེ་རབས་ཐམས་ཅད་དུ། །འབྲལ་མེད་ལྷན་དུ་འཚོགས་པའི་སྨོན་ལམ་ཞུ། །བདག་གིས་མ་དག་སྒོ་གསུམ་ཆོས་སྐུའི་ཞིང༌། །འབད་རྩོལ་མེད་པར་དག་པ་རབ་འབྱམས་སུ། །རང་ཞལ་མཐོང་ཡང་ཤེས་རབ་མིག་ཞན་པས། །ཤེས་སྒྲིབ་ཕྲ་བས་རང་ངོར་མ་གསལ་བསྒྲིབས། །བཀའ་དྲིན་གསུམ་ལྡན་ཐབས་མཆོག་ཡིད་བཞིན་ནོར། ཁྱེད་ཀྱིས་གདམས་པ་ཚིག་ཉུང་དོན་འདུས་ཤིང༌། །མན་ངག་གསེར་ཐུར་ལྟ་བུའི་ཁྱད་འཕགས་པ། །བསྐྱེད་རྫོགས་སྙིང་པོའི་བཅུད་བསྡུས་ཟབ་མོ་འདི། །ཐུགས་བརྩེས་ཁོ་མོ་བདག་ལ་སོན་པའི་མཐུས། །བདག་གིས་ཡེ་ཤེས་གསལ་བའི་མིག་ཐོབ་ནས། །སྣང་སྲིད་དག་པ་རབ་འབྱམས་གཞལ་ཡས་ཁང༌། །ཆུ་རླབས་རིས་བཞིན་སྣང་ཡུལ་ཆོས་སྐུར་གྲོལ། །གཟུགས་སྣང་དག་པ་རབ་འབྱམས་ལྷ་ཡི་སྐུ། །བསྐྱེད་བསྟིམ་མི་དམིགས་རིག་སྟོང་ཆོས་སྐུར་གྲོལ། །སྒྲ་གྲགས་དག་པ་རབ་འབྱམས་རྡོ་རྗེའི་གསུང༌། །གྲགས་ ༢༤༤༽སྟོང་སྐྱེ་མེད་རང་བྱུང་ཆོས་སྐུར་གྲོལ། །དྲན་རྟོག་དག་པ་རབ་འབྱམས་འོད་གསལ་ཀློང༌། །གདོད་ནས་ཀ་དག་མངོན་གྱུར་ཆོས་སྐུར་གྲོལ། །ཀུན་ཁྱབ་ནམ་མཁའ་ལྟ་བུར་འཁོར་ཡུག་འདྲེས། །ནམ་མཁའི་རང་བཞིན་སྣ་ཚོགས་རོལ་པའི་བདག །ཡེ་གནས་རང་བྱུང་དཀྱིལ་འཁོར་ལྷུན་གྱིས་གྲུབ། །མ་དག་མིང་མེད་དག་སྨིན་ཡེ་ནས་རྫོགས། །རང་རིག་རང་གསལ་སྐུ་གསུམ་གཞི་ལ་གྲོལ། །རི་བོ་བཞིན་དུ་འཕོ་འགྱུར་གཉིས་མེད་པར། །ནམ་མཁའ་ལྟ་བུར་བཅིང་མེད་གྲོལ་དུ་མེད། །རྒྱ་མཚོ་བཞིན་དུ་དྭངས་གསལ་སྒྲིབ་གཡོགས་བྲལ། །ཉི་འོད་བཞིན་དུ་ཡེ་ཤེས་རང་ངོར་གསལ། །མ་རིག་སྒྲིབ་པའི་སྤྲིན་ཚོགས་དབྱིངས་སུ་སངས། །ཡེ་ནས་མ་འཁྲུལ་ངང་བཞག་ཆོས་སྐུར་རྒྱས། །གཞི་གནས་རིག་པ་སྐུ་དང་ཡེ་ཤེས་མཛོད། །ནང་གསལ་གཞོན་ནུ་བུམ་སྐུ་མངོན་དུ་གྱུར། །དོན་གཉིས་མཐར་ཕྱིན་འབྲས་བུའི་གཞི་རུ་སད། །ཆོས་ཅན་སྣང་བ་ཆོས་ཉིད་ཀློང་དུ་ཆུབ། །ཐུན་དང་ཐུན་མཚམས་མེད་པར་ཕྱམ་བརྡལ་ལེ། །ཆོས་སྐུ་ཐིག་ལེ་ཉག་གཅིག་ཀློང་དུ་གྲོལ། །བདེ་བའི་རྡོ་རྗེ་གདོད་མའི་ཟད་སར་འཁྱོལ། །བདག་གི་རྗེས་སུ་འཇུག་པའི་སྐལ་ལྡན་རྣམས། །བསྐྱེད་རྫོགས་ཉེ་ལམ་དེ་ལྟར་མཐར་ཕྱིན་མཛོད། །དག་པ་གཉིས་ལྡན་

༢༤༥༽ཐབས་མཆོག་རྣལ་འབྱོར་དྲུང༌། །ཤེས་རབ་རྡོ་རྗེ་བཙུན་མོས་གུས་པས་ཕུལ།། དགེའོ།། ཨེ་མ། དུས་གསུམ་རྒྱལ་བ་ཀུན་གྱི་རྒྱལ་ཚབ་མཆོག །བདག་གི་ཚེ་རབས་ཀུན་ཏུ་གསང་བའི་གྲོགས། །དཔའ་བོ་མཆོག་ཉིད་བདག་ལ་དགོངས་སུ་གསོལ། །བདག་ནི་སྔོན་བསགས་ཞན་པས་རང་དབང་ཆུང༌། །གཞན་གྱི་དབང་སོང་ས་མཐར་འགྲིམ་དགོས་པས། །བློ་སེམས་སྐྱོ་བ་དེ་ལ་དྭངས་དུས་མེད། །བདག་གི་སྙིང་མིག་སྲོག་དང་མཚུངས་པའི་གྲོགས། །འབྲལ་འདོད་བསམ་པ་ཡིད་ལ་ཡོད་མ་ཡིན། །སྨོན་ལོག་དབང་བཙན་རེ་ཞིག་བྲལ་དགོས་ཚེ། །སྙིང་གཏམ་ཞལ་ཆེམས་གང་དྲན་སྙན་དུ་གསོལ། །ཐུགས་རྗེ་ཆེན་པོར་མ་ཎིའི་ལུང་གི་དཔེ། །སངས་རྒྱས་མདུན་ལ་སེམས་ཅན་ཆོས་བཤད་མིན། །འུ་ཅག་རྣམ་གཉིས་ཐུགས་ཡིད་མཐུན་པ་དང༌། །བརྩེ་གདུང་ཆེ་ཞིང་དམ་ཚིག་ལྡན་པ་ཡིས། །གང་དྲན་ཚུལ་འཆོས་སྦ་གསང་མེད་པར་ཞུ། ཕ་བླ་མ་དུས་གསུམ་སངས་རྒྱས་དངོས། །བདུད་འཇོམས་རྡོ་རྗེ་གྲོ་ལོད་རྩལ། །འབྲལ་མེད་སྤྱི་བོའི་གཙུག་ཏུ་བསྒོམ། །བླ་མ་བརྒྱ་ཡིས་དོ་ཟླ་མིན། །གཞན་བླ་མ་མང་བས་དགོས་པ་མེད། ༢༤༦༽།དམ་ཚིག་ལ་ཆག་ཉམས་འགྲོ་ཉེན་ཡོད། །ལྷ་ཡི་དམ་སྣང་སྟོང་ལྷ་རུ་ཤར། །རྟེན་བརྟེན་པ་རང་བྱུང་ཀློང་དུ་རྫོགས། །སྣང་ཞེན་གྱི་བསྐྱེད་རིམ་དགོས་པ་མེད། །ཨ་འཐས་ཀྱི་ཐེར་ཟུག་གོལ་ཉེན་ཡོད། །སྔགས་གྲགས་སྟོང་སྐྱེ་མེད་སྒྲ་སྐད་སྔགས། །རླུང་ཕྱི་ནང་འབྱིན་འཇུག་སྔགས་འཁོར་ལོ། །ཀུན་རྟོག་གི་རྩིས་གདབ་དགོས་པ་མེད། །ཟུར་ཆག་དང་ངག་འཁྱལ་འདྲེས་ཉེན་ཡོད། །སེམས་རང་བྱུང་རྒྱུ་རྐྱེན་ཀུན་ལས་འདས། །ཡེ་རྫོགས་ཀྱི་དགོངས་པར་ལྷུན་གྱིས་གྲུབ། །སྤང་བླང་གི་གཉེན་པོའི་དགོས་པ་མེད། །ཡེ་ཤེས་ཀྱི་གདངས་གཉིས་སྒྲིབ་ཉེན་ཡོད། །དབྱིངས་རིག་པ་ལྷུན་གྲུབ་འདུས་མ་བྱས། །རྩལ་སྐུ་དང་འོད་ལྔ་ཐིག་ལེར་ཤར། །སྣང་བཞི་སྒྲོན་དྲུག་གི་རང་འདངས་མངོན་དུ་གྱུར། །ཀུན་རྫོབ་རྟེན་འབྲེལ་ཙམ་གྱིས་དགོས་པ་མེད། །གསལ་བའི་སྒོ་ཡི་འོད་ཟེར་ཉམས་ཉེན་ཡོད། །མཁའ་འགྲོ་སྒྱུ་འཕྲུལ་སེམས་ཀྱི་ཆོ་འཕྲུལ་ལ། །ལྷན་རྐྱེས་ཡེ་ཤེས་མཁའ་འགྲོ་རང་རྩལ་ཤར། །ཐ་དད་སོ་སོར་འཆང་བའི་དགོས་པ་མེད། །བཀའ་ཆད་མི་འདོད་སྣ་འདྲེན་བྱེད་ཉེན་ཡོད། །ཆོས་སྐྱོང་དྲེགས་པ་དྲག་རྩལ་ཆོ་འཕྲུལ་ལ། །གང་དམིགས་དགྲ་བོའི་སྲོག་

༢༤༧༽གི་ཆོམ་རྐུན་བྱེད། །ར་བཤའ་རྔ་བརྡུང་བྱེད་པའི་དགོས་པ་མེད། །ཕོ་ཉ་གོ་ལོག་རང་གཤེད་འགྲོ་ཉན་ཡོད། །ཐབས་མཆོག་རྒྱལ་པོ་རྡོ་རྗེ་སྐུ་ཁྲོས་ཚེ། །མཁའ་དབྱིངས་འགྱུར་མེད་ཡུམ་གྱི་བྷ་གར་སྦྱོར། །མཛེས་མཛེས་ཆོམ་རྐུན་མི་མོའི་དགོས་པ་མེད། །རྩ་རླུང་ཐིག་ལེའི་ནུས་པ་ཉམས་ཉེན་ཡོད། །མཆོག་གི་གྲུབ་རྟགས་ཟབ་མོའི་གཏེར་ལ་དབང༌། ཁྱད་གསོད་མེད་པར་གཅེས་པའི་སྲོག་ལྟར་འཆང༌། །རྟོག་གེའི་ཐ་སྙད་ཚིག་རྩོམ་དགོས་པ་མེད། །ཟབ་ཆོས་ཉམས་པའི་ལག་ཏུ་ཤོར་ཉེན་ཡོད། །རང་བྱུང་སྣང་སྲིད་གསལ་བའི་མེ་ལོང་ངོར། །མ་དང་མཁའ་འགྲོའི་བརྡ་ཚིག་རི་མོར་ཤར། །མཁའ་འགྲོའི་ཞལ་ལུང་ཇི་བཞིན་ཉམས་ལེན་མཛོད། །འཁྲུལ་སྣང་ཚབ་ཚུབ་པྲ་མོའི་དགོས་པ་མེད། །ནག་པོ་བདུད་ཀྱི་བསླུ་བྲིད་བཟོ་ཉེན་ཡོད། །སྨོན་ལམ་དབང་གིས་ཆོས་འཛིན་སྐྱེས་བུ་རྣམས། །འབྱོར་ལྡན་འབྱོར་རྒུད་ཚུལ་དུ་སྒོ་རྩར་འོང༌། །ཤེས་རབ་སྤྱན་གཟིགས་རྗེས་བཟུང་སྨིན་གྲོལ་སྩོལ། །གཞན་ངོ་དཀར་ནག་འཚོ་བས་དགོས་པ་མེད། །སྨོན་ལོག་བར་ཆད་རྐྱེན་ཁར་འཆོར་ཉེན་ཡོད། །ཟབ་ཆོས་སྤེལ་བསྡམས་ ༢༤༨༽ཆོས་ཉིད་མཁའ་འགྲོས་བཟུང༌། །མི་ཡི་ངོ་བསྲུང་འདུན་མའི་དགོས་པ་མེད། །དུས་དང་དུས་མིན་ནོར་བ་འགྲོ་ཉེན་ཡོད། །ཕ་ནོར་བུ་ཡིས་ལོན་པའི་གཏེར་འདོན་ཚེ། །རིག་སྟོང་ཡེ་ཤེས་མཁའ་འགྲོ་གྲོགས་ཀྱི་མཆོག །ཐབས་ཤེས་འདུ་འབྲལ་མེད་པའི་དངོས་གྲུབ་ལོན། །ཉེ་རྒྱུའི་ཆ་འཕེལ་མི་མོའི་དགོས་པ་མེད། །ཐབས་གྲོགས་མ་ཡིན་འཐབ་གྲོགས་བྱེད་ཉེན་ཡོད། །ཐུགས་ཀྱི་སྲས་གཅིག་སྣ་ཚོགས་རང་གྲོལ་མཚན། །འདི་ཕྱིའི་སྐྱབས་གནས་བློ་གཏད་ཁྱེད་ལས་མེད། །བརྩེ་བས་རྗེས་བཟུང་ཟབ་ཆོས་བཀའ་དྲིན་སྩོལ། །གངས་རི་ཐོད་དཀར་བྱོན་རྒྱུ་དགོས་པ་མེད། །སྐུ་ན་ལོན་པས་འདས་རྐྱེན་འགྲོ་ཉེན་ཡོད། །འཁོར་སློབ་ཆོས་སྲིད་བསྟན་པ་སྐྱོང་བའི་དུས། །ཞི་བས་མ་གདུལ་དྲག་པོའི་འདུལ་སྐལ་དང༌། །དྲག་པོས་མ་གདུལ་ཞི་བའི་འདུལ་སྐལ་ཡིན། །བརྟུལ་ཞུགས་སྤྱོད་པས་འགྲོ་རྣམས་རྗེས་སུ་འཛིན། །ཚུལ་འཆོས་རེ་དགོས་བྱེད་པའི་དོགས་པ་མེད། །ངོ་བསྲུང་རང་མགོ་གཞན་གྱིས་གཡོག་ཉེན་ཡོད། །ཞི་དྲག་གཉིས་ཀྱིས་མ་ཐུལ་དམ་ཉམས་ནི། །རྩལ་སྣང་དྲེགས་པའི་ཆོས་སྐྱོང་གཤེད་དུ་བསྐུལ། །མིང་ཙམ་མེད་པར་ལྷག་མེད་ཟ་ངུར་བཅོལ། །ལབ་ལོབ་

༢༤༩༽ མང་པོ་བྱེད་པའི་དགོས་པ་མེད། །དམ་ཉམས་དགྲ་བོ་ཡན་པར་ཤོར་ཉེན་ཡོད། །གསོལ་བའི་ཟས་དང་མནབ་པའི་གོས་རྒྱན་རྣམས། །ཚོགས་གཉིས་འཁོར་ལོ་ལོངས་སྤྱོད་རྒྱན་དུ་དབང༌། །རིན་ཆེན་གོས་དང་གཙང་མའི་ཟས་སྣ་གསོལ། །དབུལ་པོ་ལྟ་བུའི་ཟས་གོས་དགོས་པ་མེད། །ལུས་དཀྱིལ་ལྷ་ཚོགས་ཉེས་པར་འགྲོ་ཉེན་ཡོད། །བསྟན་དང་འགྲོ་བའི་དོན་ཆེན་མཛད་པའི་དུས། །གནས་དབེན་རིར་བཞུགས་ན་དོན་གཉིས་འགྲུབ། །གྲོང་ཆོག་གི་རྟ་རྒྱུག་དགོས་པ་མེད། །རྣམ་སྨིན་གྱི་ལོག་སྒྲིབ་ཕོག་ཉེན་ཡོད། །རང་གཅིག་པུ་མ་གཏོགས་བློ་མ་གཏོད། །དགྲ་གཉེན་གྱི་འཐབ་འཁོན་དགོས་པ་མེད། ཁ་གསེར་ཁ་སྙིང་ནག་དུད་ཁུ་ཡིན། ཁྱེད་རང་དབང་གཞན་ལ་ཤོར་ཉེན་ཡོད། །སྐྱོན་མང་བས་ཐུགས་སུན་མ་མཛད་པར། །བསྟན་འགྲོ་བའི་དོན་ལ་དགོངས་པ་གཏོད། འཆི་ཟེར་བ་ཚིག་གི་ལྦུ་བ་རེད། །རང་སྣང་བ་ལྷུན་གྲུབ་ཞིང་དུ་ཤར། །ཐུགས་དེ་རུ་གཏད་པའི་དགོས་པ་མེད། །འུ་ཅག་གཉིས་དམ་ཚིག་དོར་ཉེན་ཡོད། །དུས་ནམ་ཡང་རང་ཐག་རང་གིས་ཆོད། །དབང་གཞན་ཤོར་སྡུག་བསྔལ་རང་གིས་ཉོ། མིའི་ངོ་བསྲུང་འདུན་མ་སྐྱུར་ལ་ཐོངས། །བློ་ ༢༥༠༽གཅིག་དྲིལ་ངང་ནས་རང་ཚུགས་ཟུངས། །ཐབས་མཁས་པས་བློ་སྣ་མ་ཤོར་དགོས། །བསམ་ངན་དང་བསམ་བཟང་ནོར་ཉེན་ཡོད། །རང་དབང་རང་ལ་ཡོད་པ་རྒྱལ་པོ་འདྲ། །གནམ་སྔོན་པོ་མན་ན་གཅིག་ཀྱང་མེད། །དབང་གཞན་ཤོར་ཚེ་སྡུག་རང་གིས་བྱེད། །དམའ་ས་ལས་དམན་པ་གཅིག་ཀྱང་མེད། །གང་བསམ་བསམ་བློ་ཐག་རང་གིས་ཆོད། ཁྱེད་ཕལ་པའི་མི་དང་མི་འདྲ་བས། །མ་མཁའ་འགྲོས་ཁ་འཛིན་སྡོང་གྲོགས་བྱེད། །བློ་ཕལ་པར་དྲིས་པས་དགོས་པ་མེད། །རང་དོན་ཆེན་རྒྱབ་ནས་ཤོར་ཉེན་ཡོད། །གཏམ་དེ་སོགས་བསམ་བཟང་སྙིང་གཏམ་ཡིན། །ཆོས་འཇིག་རྟེན་བྱ་བ་ངས་མི་ཤེས། །གང་དྲན་པ་ཐད་ཀར་ཞུས་པ་ཡིན། །ཚིག་འཆལ་པར་སོང་ན་མཐོལ་ལོ་བཤགས། །ཐུགས་འགལ་བ་ཡོད་ན་བཟོད་པར་གསོལ། །དཔའ་བོ་མཆོག་ཉིད་ཐུགས་ལ་དེ་ལྟར་ཟུངས། །ང་འགྲོ་ངེས་མེད་གནས་ཡུལ་ཉུལ་བསམ་ཡང༌། །རིག་འཛིན་པདྨའི་མཐུ་བཙན་མི་འགྱུར་བས། །སྐྱེས་ཕྲེང་ཆ་ཤས་ཐབས་ཤེས་དབྱེར་མེད་འབྲེལ། །ཡེ་ཤེས་རྡོ་རྗེའི་རང་གཟུགས་ངོམས་པའི་ཚེ། །ཐབས་མང་མཁས་པའི་ལྕགས་ཀྱུས་སྣ་དྲངས་ནས། །དཔའ་བོ་མཆོག་གི་ཐུགས་རྗེས་བཟློག་པར་མཛད།

སྙན་གྲགས་ཆོས་བརྒྱད་བྱ་བྱེད་དགོས་པ་ ༢༥༡༽མེད། གཏད་པ་བཞི་ལ་རང་བློ་གཅིག་དྲིལ་ཡིན། །ནོར་གྱིས་དགོས་མེད་ཏིལ་ཙམ་ཁྱེར་དབང་མེད། །འཕགས་པའི་ནོར་བདུན་འགྱུར་མེད་ནོར་གྱི་མཆོག །ཟས་གོས་དགོས་མེད་འཁྲུལ་སྣང་འཕེལ་བའི་རྒྱུ། །གཅིག་པུར་ཟག་མེད་འབྱུང་ལྔའི་ཟས་མཆོག་བརྟེན། །གྲོགས་ཀྱིས་དགོས་མེད་མཁོ་ཉིན་ཡོད་པར་དཀའ། །གཅིག་པུར་རིག་རྩལ་མཁའ་འགྲོ་གྲོགས་སུ་བརྟེན། །བུ་ཡིས་དགོས་མེད་ཆགས་སྡང་འཕེལ་བའི་རྐྱེན། རང་བྱུང་ཡེ་ཤེས་རིག་པའི་ཁྱེའུ་ཆུང་མཛེས། ཐབས་ཀྱི་དགོས་མེད་དམ་ཚིག་ཉམས་པའི་གཞི། །སྣང་བའི་ཡིད་རྟེན་དཔའ་བོ་ཁྱེད་ཉིད་ཡིན། །འོད་གསལ་ལམ་ནས་བདེ་ཆེན་འབྲལ་མེད་མཆོག །འཁོར་སློབ་དགོས་མེད་ཁོང་ཁྲོ་ལྡང་བའི་རྒྱུ། །དངོས་མེད་ལྷ་འདྲེ་གདུལ་བྱ་འཁོར་སློབ་ཡིན། །གང་ཡང་དགོས་མེད་རང་གཞན་ཕུང་བའི་རྒྱུ། །གཅིག་ཀྱང་དགོས་མེད་སྐྱིད་ཉལ་བྱེད་པའི་མཆོག །རོལ་པ་གང་ཤར་ལོངས་སྤྱོད་ལྷུན་གྱིས་གྲུབ། །སེར་སྣས་བསགས་པའི་ཟས་གོས་ཨ་རེ་སྡུག །ང་འགྲོ་དབུས་ཕྱོགས་ལྷ་ལྡན་གནས་སུ་འགྲོ། །སྔོན་གྱི་སྨོན་ལམ་གངས་རི་ཐོད་དུ་ཡོད། །ལུས་མེད་མཁའ་འགྲོས་ཁ་འཛིན་སྡོང་ ༢༥༢༽གྲོགས་མཛོད། །ལུས་སེམས་ངལ་དུབ་མེད་པར་འགྲོ་བ་ཡིན། །དཔའ་བོ་འཁོར་བཅས་ཐུགས་ངལ་མ་མཛད་ཨང༌། །ཚོགས་ཀྱི་འཁོར་ལོའི་སྐབས་སུ་དངོས་སུ་མཇལ། །སྨོན་ལམ་མཐུ་ཡིས་ཐབས་ཤེས་ཟུང་འབྲེལ་ནས། ཡང་ཡང་མཇལ་བའི་སྨོན་ལམ་བཀྲ་ཤིས་ཤོག །བསམ་མེད་བདག་ནི་ས་མཐར་ཁྱི་བཞིན་འགྲིམ། །བསམ་བཟང་སྙིང་གཏམ་ཞལ་ཆེམས་ཚུལ་དུ་ནི། །སྙིང་མིག་སྲོག་དང་མཚུངས་པའི་དཔའ་བོ་མཆོག །ཉིད་ལ་ཕུལ་བས་ཐུགས་ལ་བཟུང་བར་འཚལ། །འབྲལ་མེད་སྨོན་ལམ་བཀའ་དྲིན་ཡང་ཡང་ཞུ་ཞུ་ཞུ། 

ཞེས་པ་འདི་ཡང་སྤྲང་མོ་མདོ་མེད་འཆོལ་མོ་འདུ་ཤེས་གསུམ་མས་བྲིས་པའོ།། དགེའོ།།