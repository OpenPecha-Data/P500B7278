༤༡༣༽ ཉམས་སྣང་ལས༔ དབང་གི་ལྷ་མོའི་སྒྲུབ་ཐབས་བཞུགས༔ ༤༡༤༽ ན་མོ༔ དཀོན་མཆོག་རྩ་བ་གསུམ་ལ་སྐྱབས་སུ་མཆི༔ འགྲོ་བའི་དོན་དུ་བྱང་ཆུབ་སེམས་བསྐྱེད་དོ༔ ཨཱཿ སྟོང་གསལ་ཀ་དག་དེ་བཞིན་ཉིད༔ འཛིན་མེད་བློ་འདས་སྙིང་རྗེའི་གདངས༔ མ་འགགས་རྩལ་སྣང་སྒྱུ་འཕྲུལ་གར༔ ཧྲཱིཿཡིག་དམར་པོ་གསལ་བ་ལས༔ ཡོངས་གྱུར་སྐད་ཅིག་རང་རིག་ནི༔ བཅོམ་ལྡན་རིག་བྱེད་དམར་མོའི་སྐུ༔ ཞལ་གཅིག་སྤྱན་གསུམ་དབྱིངས་སུ་གཟིགས༔ དབུ་སྐྲ་གྱེན་འཁྱིལ་ཐོད་སྐམ་མཛེས༔ ཕྱག་བཞི་དང་པོ་ལྕགས་ཞགས་དང༔ འོག་གཉིས་ཨུཏྤལ་མདའ་གཞུ་འཛིན༔ དར་གྱི་སྟོད་གཡོགས་དར་དཔྱངས་སྤྲས༔ གཟིག་ཤམ་སྨད་དཀྲིས་ཞབས་གཉིས་ཀྱིས༔ གཡས་བསྐུམ་གཡོན་བརྐྱངས་བམ་རོ་མནན༔ སྐུ་ལ་མཁའ་འགྲོའི་ཆས་ཀུན་རྫོགས༔ སྣང་ལ་རང་བཞིན་མེད་པར་བསྒོམ༔ ཡེ་ཤེས་འཇའ་འོད་ཀློང་ན་འགྱིངས༔ དེ་ལྟར་གསལ་བའི་ཐུགས་ཀར་ཧྲཱིཿ དམར་པོ་གཡོན་དུ་འཁོར་བ་ལས༔ འོད་ཟེར་བདེ་ཆེན་ཞིང་ལ་ཕོག༔ རྒྱལ་ཀུན་ཐུགས་རྒྱུད་མ་ལུས་པ༔ དབང་གི་ལྷ་མོའི་རྣམ་པ་ ༤༡༥༽རུ༔ སྤྱན་དྲངས་དམ་ཚིག་ཡེ་ཤེས་གཉིས༔ དབྱེར་མེད་རོ་གཅིག་བརྟན་པར་བཞུགས༔ རབ་གུས་དད་པས་ཕྱག་བགྱིའོ༔ དངོས་ཡིད་ཏིང་འཛིན་མཆོད་པ་འབུལ༔ སྒོ་གསུམ་གུས་པས་ཕྱག་འཚལ་བསྟོད༔ ཐུགས་སྲོག་ཧྲཱིཿཡིག་དམར་པོའི་མཐར༔ སྔགས་ཕྲེང་གཡོན་འཁོར་འོད་ཟེར་གྱིས༔ ཡར་འཕྲོས་རྒྱལ་བ་ཐམས་ཅད་མཆོད༔ ཐུགས་རྗེ་བྱིན་རླབས་ནུས་པ་བསྡུས༔ མར་འཕྲོས་འགྲོ་བའི་ལས་ཉོན་སྦྱངས༔ ཚེ་བསོད་དཔལ་འབྱོར་མངའ་ཐང་དང༔ གཟི་བརྗིད་ལོངས་སྤྱོད་མ་ལུས་པ༔ འོད་ཟེར་རྣམ་པར་རང་ལ་བསྟིམ༔ ཕྱི་སྣོད་བདེ་ཆེན་པདྨ་འོད༔ ནང་བཅུད་ཡེ་ཤེས་མཁའ་འགྲོའི་སྐུ༔ སྒྲ་གྲགས་སྔགས་ཀྱི་རང་བཞིན་ལ༔ དྲན་རྟོག་འོད་གསལ་རིག་པའི་དབྱིངས༔ འཛིན་མེད་ཆུ་བོའི་རྒྱུན་བཞིན་དུ༔ ཁྱེར་སོ་གསུམ་ལྡན་ངང་ནས་བཟླས༔ ཨོཾ་ཀུ་རུ་ཀུལླེ་ཧྲཱིཿསརྦ་ལོ་ཀ་པཱ་ཤཾ་ཀུ་རུ་སྭཱ་ཧཱཿ མ་འོངས་ཏིང་འཛིན་སོ་མའི་ངང༔ བྱེ་བ་བཟླས་པས་ཉམས་རྟོགས་འཕེལ༔

རང་གཞན་སྣང་བ་དབང་བསྡུས་ནས༔ བདེ་ཆེན་ཞིང་ཁམས་སྤྱོད་པར་ངེས༔ ཨེ་མ༔ ཆོས་སྐུ་ཡུམ་ཆེན་ཀུན་ཏུ་བཟང་མོ་ཡིས༔

 ༤༡༦༽ ཐུགས་རྗེ་སྩལ་སྣང་མ་འགགས་རྒྱལ་བའི་ཡུམ༔ སྲིད་གསུམ་དབང་མཛད་རིག་བྱེད་ལྷ་མོར་སྤྲུལ༔ གང་གི་ཞལ་བཟང་ཅུང་ཞིག་ངོམས་པའི་ཚེ༔ གསོལ་འདེབས་ཚུལ་དུ་སྒྲུབ་ཐབས་བསྡུས་ཙམ་བྲིས༔ ནོར་འཁྲུལ་མཆིས་ན་མཁའ་འགྲོའི་ཚོགས་ལ་བཤགས༔ དགེ་བ་སྲིད་ན་བདག་གཞན་ཐར་ལམ་བཀོད༔ ཅེས་ལྷ་མོའི་སྒྲུབ་ཐབས་འདི་ཡང་སྤྲུལ་པའི་སྐུ་རིན་པོ་ཆེའི་དངོས་སློབ་བྷ་བྲ་དྲ་ཛ་ཟུང་གིས་ཡང་ཡང་བསྐུལ་ངོར་ཞལ་ངོ་མི་ལྡོག་ཙམ་དུ་འཁོར་བའི་ཁ་འཛིན་སྐྱོང་བ་སྐྱོན་ཀུན་ལྡན་པ་ཏཱ་རེའི་མིང་གིས་བརྫུན་རིས་སུ་བྲིས་པའོ།། ཧྲཱིཿ ཀ་དག་ཀློང་ནས་ལྷུན་གྲུབ་རྩལ༔ ཕྱི་ནང་གསང་བའི་མཆོད་པའི་སྤྲིན༔ དབང་གི་ལྷ་མོའི་ཚོགས་ལ་འབུལ༔ བཞེས་ནས་དབང་དང་དངོས་གྲུབ་སྩོལ༔ ཨོཾ་ཀུ་རུ་ཀུལླེ་ཧྲཱིཿས་པཱ་རི་ཝ་ར་ཨརྒྷཾ་ སོགས༔ ཤཔྡ་སརྦ་པཱུ་ཛ་ཁཱ་ཧིཿ ཧཱུྃ་ཧྲཱིཿ པདྨའི་རིགས་འཆང་བཅོམ་ལྡན་དབང་གིས་ལྷ༔ ཁམས་གསུམ་དབང་མཛད་འདོད་དོན་ལྷུན་གྱིས་གྲུབ༔ གཙོ་དང་འཁོར་གྱི་རྣམ་པར་ཡོངས་ཤར་བ༔ རིག་བྱེད་ལྷ་མོའི་སྐུ་གསུང་ཐུགས་ཡོན་ཏན༔ ཕྲིན་ལས་ལྔ་ལ་སྒོ་གསུམ་གུས་པས་བསྟོད༔ མཆོག་དང་ཐུན་མོང་དངོས་གྲུབ་མ་ལུས་སྩོལ༔ བདེ་བའི་རྡོ་རྗེའི་བརྫུན་རིས་སོ༔ དབང་གི་ལྷ་མོའི་འདོད་གསོལ་ནི༔ བཅོམ་ལྡན་དབང་གི་ལྷ་མོ་ཁྱོད་བསྒྲུབས་པས༔ ༤༡༧༽བདག་ཅག་བར་ཆད་ཀུན་ཞི་བསམ་པ་འགྲུབ༔ སྐྱེས་མཆོག་བླ་མ་རྣམས་ཀྱིས་རྗེས་བཟུང་ནས༔ སྨིན་གྲོལ་མཐའ་རུ་ཕྱིན་པར་མཛད་དུ་གསོལ༔ འདྲེན་མཆོག་དགེ་འདུན་སྡེ་ཚོགས་འཕེལ་བ་དང༔ བཤད་སྒྲུབ་བསྟན་པ་དར་བར་མཛད་དུ་གསོལ༔ དམ་ཆོས་རྒྱུད་སྡེ་མ་ལུས་རྒྱས་ནས་ཀྱང༔ སངས་རྒྱས་བསྟན་པ་མཐའ་རུ་ཕྱིན་པར་ཤོག༔ སྐྱེ་འགྲོ་ལོངས་སྤྱོད་ཚེ་བསོད་དབང་བསྡུས་ནས༔ འབྱོར་ལྡན་ཚེ་ལ་དབང་བར་མཛད་དུ་གསོལ༔ འདྲེ་བགེགས་གདུག་པ་ཅན་རྣམས་དབང་བསྡུས་ནས༔ ཆོས་ལ་བར་ཆད་མེད་པར་མཛད་དུ་གསོལ༔ སྲིད་ཞི་མ་ལུས་དབང་དུ་བསྡུད་ནས་ཀྱང༔ བཙན་ཕྱུག་གཟི་བརྗིད་མངའ་ཐང་འཕེལ་བར་མཛོད༔

མདོར་ན་བདག་གི་ཡིད་ལ་བསམ་པ་ཡི༔ འདོད་དོན་མ་ལུས་མྱུར་དུ་འགྲུབ་པར་མཛོད༔ བསྡུ་དངོས་བཞི་ཡིས་འགྲོ་དོན་མཐར་ཕྱིན་ནས༔ སྲིད་གསུམ་དོང་ནས་སྤྲུགས་པར་མཛད་དུ་གསོལ༔ ཅེས་པའི་གསོལ་འདེབས་འདི་ཡང་བདེ་བའི་རྡོ་རྗེའི་བརྫུན་རིས་ཡིན།། དབང་གི་ལྷ་མོ་ཁྱོད་ལ་ནི༔ གསོལ་བཏབ་ཕྲིན་ལས་བཅོལ་བ་ནི༔ རྣལ་འབྱོར་ཟབ་གཏེར་སྤེལ་བའི་གྲོགས༔ ༤༡༨༽ཆེ་གེའི་བླ་ཡིད་སེམས་གསུམ་བསྡུས༔ རྣལ་འབྱོར་བདག་གི་དབང་གྱུར་ནས༔ ཚེ་བསྲིངས་བསྟན་པ་ཕྱོགས་ཀུན་རྒྱས༔ ཕྲིན་ལས་རྣམ་བཞི་འགྲུབ་པར་མཛོད༔ ཅེས་པའང་སུ་ཁའི་མིང་གིས་སོ།།