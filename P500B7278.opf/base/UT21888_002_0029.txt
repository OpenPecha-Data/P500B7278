༣༤༧༽ཆོས་ཉིད་མཁའ་འགྲོའི་གསང་མཛོད་ལས༔ རིགས་གཅིག་རྡོ་རྗེ་སེམས་དཔའི་བསྒོམ་བཟླས་བསྡུས་པ་ཡེ་ཤེས་ལམ་བཟང་བཞུགས་སོ༔ ན་མོ་པདྨ་ཀཱ་ར་ཡེ༔ གང་དག་གསང་སྔགས་ལམ་ཞུགས་སྐྱེས་བུ་ཡིས༔ ཐུགས་མཆོག་སེམས་དཔའ་ཆེན་པོ་སྒྲུབ་པའི་ཐབས༔ ཡེ་ཤེས་ལམ་བཟང་འདི་རུ་བསྟན་པར་བྱ༔ ས་མ་ཡ༔ དང་པོ་སྐྱབས་སུ་འགྲོ་དང་སེམས་བསྐྱེད་ནི༔ སྒོ་གསུམ་དད་པའི་ངང་ནས་འདི་སྐད་བརྗོད༔ ན་མོ༔ བླ་མེད་བླ་མ་དཀོན་མཆོག་གསུམ༔ རིགས་འདུས་སེམས་དཔར་སྐྱབས་སུ་མཆི༔ བདག་དང་མཁའ་མཉམ་སེམས་ཅན་ཀུན༔ བྱང་ཆུབ་ལམ་འགོད་སེམས་བསྐྱེད་དོ༔ ལན་གསུམ་བརྗོད་མཐར་དངོས་གཞི་ནི༔ ཨཱཿ སྨྲ་བསམ་བརྗོད་བྲལ་འོད་གསལ་དབྱིངས༔ ཕྱོགས་མཐའ་ལས་འདས་ཀུན་ཏུ་སྣང༔ ཐུགས་རྗེའི་རང་རྩལ་ཞིང་ཁམས་སུ༔ ལྷུན་གྲུབ་རང་གདངས་གཞལ་ཡས་དབུས༔ པདྨ་ཟླ་བ་རྒྱས་པའི་སྟེང༔ རང་ཉིད་སྐད་ཅིག་དྲན་རྫོགས་སུ༔ རིག་པ་མི་འགྱུར་དོན་གྱི་ལྷ༔ དཔལ་ལྡན་རྡོ་རྗེ་སེམས་དཔའི་སྐུ༔ དཀར་གསལ་ཞི་འཛུམ་མཚན་དཔེས་བརྒྱན༔ ཞལ་གཅིག་ཕྱག་གཉིས་གཡས་པ་ཡིས༔ རྡོ་རྗེ་རྩེ་ལྔ་ཐུགས་ཀར་གཏོད༔ གཡོན་པས་དྲིལ་བུ་དཀུ་ལ་བརྟེན༔ ལོངས་སྤྱོད་རྒྱན་རྫོགས་གཟི་འོད་ ༣༤༨༽འབར༔ ཞབས་གཉིས་སྐྱིལ་ཀྲུང་པད་ཟླར་བཞུགས༔ ཡེ་ཤེས་ལྔ་ལྡན་འོད་ཀློང་དུ༔ སྣང་སྟོང་སྒྱུ་མའི་ལྷ་སྐུར་བསྒོམ༔ དེ་ལྟར་གསལ་བའི་གནས་གསུམ་ལས༔ འོད་འཕྲོས་དབྱིངས་བཞུགས་ཡེ་ཤེས་ལྷ༔ སྤྱན་དྲངས་དམ་ཡེ་གཉིས་མེད་གྱུར༔ ལྷ་དང་རང་སྣང་མཇལ་ཕྱག་འཚལ༔ སྣང་སྲིད་རྣམ་དག་མཆོད་པ་འབུལ༔ གཟུང་འཛིན་བྲལ་བས་ཕྱག་འཚལ་བསྟོད༔ ཧཱུྃ༔ སྣང་སྟོང་གཉིས་མེད་ཡེ་ཤེས་ལྷའི༔ ཐུགས་ཀར་པདྨ་ཟླ་གདན་ལ༔ ཐུགས་སྲོག་ཧཱུྃ་ཡིག་དཀར་པོའི་མཐར༔ སྔགས་ཀྱི་ཕྲེང་བ་བར་མེད་འཁོར༔ འོད་ཟེར་འཕྲོ་འདུས་དོན་གཉིས་བྱས༔ ཚུར་འདུས་སྔགས་ཕྲེང་ལ་ཐིམ་པས༔ སྒོ་གསུམ་རྡོ་རྗེ་གསུམ་དུ་རོལ༔ ཨོཾ་བཛྲ་སཏྭ་ཧཱུྃ༔ ཞེས་པ་བརྒྱ་སྟོང་ཁྲི་འབུམ་དང༔ བྱེ་བ་བཟླས་པས་ཚད་དུ་འཁྱོལ༔

ཐུན་མཚམས་ཡི་གེ་བརྒྱ་པ་ནི༔ བརྒྱའམ་ལྔ་བཅུ་རྩ་ལྔ་སོགས༔ གཞན་གྱི་མི་ཚིག་མ་འདྲེས་པར༔ ལྷར་སྣང་གསལ་བརྟན་དག་པའི་ངང༔ འདིར་བརྩོན་སྒྲིབ་པ་ཀུན་ལས་གྲོལ༔ བདེན་རྫུནལག་ཏུ་ལོངས་དང་གསལ༔ ཐེ་ཚོམ་མེད་དོ་ས་མ་ཡ༔ བཀའ་སྲུང་དྲེགས་པ་རྣམ་གསུམ་གྱིས༔ ཐུབ་པར་སྲུངས་ཤིག་བརྡ་ཐིམ་རྒྱ༔ ༔ ཞེས་པ་འདི་ཡང་ཤཱཀྱའི་དགེ་བཙུན་འདུལ་བ་འཛིན་པ་ཚེ་དབང་གིས་ནན་ཆེའི་བསྐུལ་ངོ་མ་ལྡོག་ཙམ་དུ་བཻ་ཕུག་མཁའ་འགྲོ་ཡང་རྫོང་ནས་དུས་མཐའི་སྤྲང་མོ་བདེ་ཆེན་བདེ་བའི་རྡོ་རྗེས་ཉམས་ ༣༤༩༽ཆོས་ཡིག་རིས་སུ་བྲིས་པའོ།། མཐར་མཆོད་ཅིང་བསྟོད་པ་ནི༔ ཨོཾ༔ ཡེ་ཤེས་ལྔ་ལས་སྤྲུལ་པ་ཡི༔ ཕྱི་ནང་གསང་བའི་མཆོད་པའི་ཚོགས༔ དཀྱིལ་འཁོར་ལྷ་ཚོགས་དགྱེས་ཕྱིར་འབུལ༔ བཞེས་ནས་མཆོག་ཐུན་དངོས་གྲུབ་སྩོལ༔ ཨོཾ་བཛྲ་ཨརྒྷཾ༴ ཤཔྡ་རཱུ་པ༴ སྤརྴེ་མ་ཧཱ་སརྦ་པཉྪ་ཨ་མྲྀ་ཏ་བྷ་ལིཾ་ཏ་རཀྟ་བོ་དྷི་ཙིཏྟ་ལ་ཁཱ་ཧི༔ ཧཱུྃ༔ དུས་གསུམ་སངས་རྒྱས་འདུས་པའི་དཔལ༔ སྐྱོན་བྲལ་མཚན་དང་དཔེ་བྱད་ལྡན༔ མི་འགྱུར་རྡོ་རྗེ་ལྟ་བུའི་སྐུ༔ སེམས་དཔའ་ཆེན་པོ་ཁྱེད་ལ་བསྟོད༔ དགེ་འདིས་འཁོར་བ་དོང་སྤྲུགས་ནས༔ མངོན་དགའི་ཞིང་ལ་སྤྱོད་པར་ཤོག༔ ཅེས་པ་འདི་ཡང་དད་ལྡན་ཤཱཀྱའི་དགེ་བཙུན་ཚེ་དབང་གིས་བསྐུལ་ངོར་བདེ་བའི་རྡོ་རྗེས་ཉམས་ཆོས་ཡིག་རིས་སུ་བྲིས་པའོ།། ༣༥༠༽