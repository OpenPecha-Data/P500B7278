༢༢༧༽ ཆོས་ཉིད་མཁའ་འགྲོའི་གསང་མཛོད་ཀྱི་ཆ་ལག་བསྐྱེད་རྫོགས་ལས་རིམ་རྣལ་འབྱོར་འཇུག་པའི་ཆོ་ག་དངོས་གྲུབ་འབྱུང་གནས་བཞུགས༔ ༢༢༨༽(Dakini secret letter here) ན་མོ་གུ་རུ་པདྨ་ཀཱ་ར་ཡེ༔ རང་རིག་རྩ་གསུམ་ལྷ་ལ་འདུད༔ རྣལ་འབྱོར་དམ་ཚིག་དང་ལྡན་པས༔ བསྐྱེད་རྫོགས་ལམ་ལ་འཇུག་པའི་ཐབས༔ ལས་རིམ་འཇུག་པའི་ཆོ་ག་བསྟན༔ ས་མ་ཡ༔ སྙིགས་དུས་ཉི་ཤུ་ཁ་རལ་དུས༔ བསྐྱེད་རྫོགས་གདིང་བྲལ་ཟོབ་བརྫུ་མང༔ གྲུབ་རྟགས་ཕྲ་ཞིང་བར་ཆད་ཉེ༔ རིམ་གཉིས་ཉམས་བླངས་གང་ཟག་ནི༔ ཤིན་ཏུ་དཀོན་པའི་དུས་གནས་ཚེ༔ བསྐྱེད་རྫོགས་ལས་རིམ་ཟབ་མོ་འདི༔ སྐལ་ལྡན་འཇུག་པའི་ཆོས་སུ་བཀོད༔ འདིར་བརྩོན་རིམ་གཉིས་ལམ་མཐར་ཕྱིན༔ དོན་གཉིས་འགྲུབ་པའི་ཐབས་རྨད་བྱུང༔ ལས་རིམ་བཅུ་གསུམ་བསྟན་པ་ལ༔ དང་པོ་བགེགས་ལ་བཀའ་བསྒོ་ནི༔ ཧཱུྃ་ཧྲཱིཿ ང་ནི་མ་བཅོས་ཧེ་རུ་ཀ༔ ལོག་འདྲེན་འབྱུང་པོ་འདུལ་བའི་གཤེད༔ གསང་སྔགས་སྒྲུབ་ལ་བར་གཅོད་པའི༔ བགེགས་དང་ལོག་འདྲེན་འབྱུང་པོའི་ཚོགས༔ ཆང་བུ་གླུད་གཏོར་འདི་ལོངས་ལ༔ གསང་བའི་གནས་འདིེར་མ་འདུག་པར༔ རྒྱ་མཚོ་ཆེན་པོའི་ཕ་མཐར་དེངས༔ གལ་ཏེ་མི་འགྲོ་འདུག་གྱུར་ན༔ བདག་ཉིད་ཁྲོ་བོའི་བརྟུལ་ཞུགས་ཀྱིས༔ བགེགས་རྣམས་བརླག་པར་འགྱུར་ཏ་རེ༔ དེ་བས་ད་ལྟ་ཕྱིར་དེངས་ཤིག༔ དྲག་སྔགས་ཧཱུྃ་བཞི་བརྗོད་ནས་ཐུན་གྱིས་བྲབས༔ གཉིས་པ་སྲུང་གུར་སྒོམ་པ་ནི༔ ༢༢༩༽ཧཱུྃ་ཧྲཱིཿ བདག་ཉིད་དྲག་པོའི་ཐུགས་ལས་རབ་འཕྲོས་པའི༔ རྡོ་རྗེ་རིན་ཆེན་པདྨ་རྒྱ་གྲམ་དང༔ འཁོར་ལོ་འབར་བའི་གུར་དང་རྭ་བས་བསྐོར༔ དགྲ་གདོན་བགེགས་ཚོགས་གང་གིས་གླགས་མི་རྙེད༔ ཡེ་ཤེས་ལྔ་ཡི་གུར་ཁང་ལྷུན་གྱིས་གྲུབ༔ ཡེ་ཤེས་བུདྡྷ་བཛྲ་རཏྣ་པདྨ་ཀརྨ་ཏིག་ཎ་ཛྭ་ལ་རཾ་རཀྵ་ཡཾ་རཀྵ་ཁཾ་རཀྵཧཱུྃ་བྷྲཱུྃ་སྭཱ་ཧཱ༔ གསུམ་པ་བརྡ་སྒོ་དབྱེ་བ་ནི༔ ཧོཿ རང་བྱུང་ཡེ་ཤེས་བྱང་ཆུབ་སེམས༔ ལྷ་དང་རང་སྣང་གཉིས་སུ་མེད༔ ཡེ་ཤེས་ཆེན་པོ་གསལ་བའི་སྒོ༔ མངོན་གྱུར་ངང་གནས་ཆེན་པོར་དབྱེ༔

བཛྲ་པྲ་ཝེ་ཤ་ཡ་ཕཊ༔ བཞི་པ་བརྡ་ཕྱག་འཚལ་བ་ནི༔ ན་མོ༔ རང་བྱུང་ལྷུན་གྲུབ་རྫོགས་པ་ཆེ༔ དཀྱིལ་འཁོར་ཀུན་གྱི་ངོ་བོར་གནས༔ མ་རིག་དབང་གིས་དོན་མ་མཐོང༔ ད་ནི་རང་རིག་རང་ཞལ་མཇལ༔ དོན་དམ་ལྷན་སྐྱེས་ཡེ་ཕྱག་འཚལ༔ ན་མོ་པུ་རུ་ཤ་ཡ་ཧོ༔ ལྔ་པ་དམ་བཅའ་གཟུང་བ་ནི༔ ཧཱུྃ་ཧྲཱིཿ རིག་སྟོང་བདེ་བ་ཆེན་པོའི་ཀློང༔ ཐབས་དང་ཤེས་རབ་གཉིས་མེད་ལྷ༔ ཡེ་ནས་དབྱེར་མེད་ཡི་དམ་བཅའ༔ སྲོག་གི་གཏའ་རུ་གཟུང་བར་བྱ༔ བཛྲ་ཙིཏྟ་ཨཱཿ ༢༣༠༽ དྲུག་པ་བྱིན་ཆེན་དབབ་པ་ནི༔ སྤོས་བསྲེགས་རོལ་མོ་སྙན་དབྱངས་བཅས། ཧཱུྃ་ཧྲཱིཿ བྱིན་ཆེན་ངོ་མཚར་གནས་ཀྱི་མཆོག༔ སྐུ་གསུམ་དག་པའི་ཞིང་ཁམས་ནས༔ དགོངས་བརྡ་སྙན་བརྒྱུད་བླ་མ་དང༔ རིག་འཛིན་རྒྱ་མཚོ་སྤྱན་འདྲེན་གཤེགས༔ གནས་མཆོག་འདི་རུ་བྱིན་ཆེན་ཕོབས༔ སྒྲུབ་མཆོག་བདག་ལ་དབང་བཞི་སྐུར༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ བྱིན་ཆེན་ངོ་མཚར་མཆོག་གི་གནས༔ རང་སྣང་རྣམ་དག་ཞིང་ཁམས་ནས༔ ཡི་དམ་རྒྱུད་སྡེ་བཞི་དྲུག་ལྷ༔ དཀྱིལ་འཁོར་རྟེན་དང་བརྟེན་པར་བཅས༔ གནས་འདིར་སྤྱན་འདྲེན་བྱིན་ཆེན་ཕོབས༔ སྒྲུབ་མཆོག༴ བགེགས་དང༴ མཆོག་དང༴ བྱིན་ཆེན་ངོ་མཚར༴ ཆོས་དབྱིངས་མཐའ་བྲལ་ཞིང་ཁམས་ནས༔ ལྷུན་གྲུབ་བདེ་ཆེན་ལོངས་སྤྱོད་རྫོགས༔ ཐུགས་རྗེ་གང་འདུལ་སྐུར་བཞེངས་པ༔ དཀྱིལ་འཁོར་འཁོར་ལོའི་མངའ་བདག་དཔལ༔ འགྲོ་འདུལ་འཕགས་པའི་ལྷ་ཚོགས་རྣམས་ རྩ་གསུམ་གང་ཡིན་ཁ་བསྡུར་བྱ། མཆན། གཙོ་དང་འཁོར་གྱི་རྣམ་པ་རུ༔ གནས་འདིར་སྤྱན་འདྲེན་བྱིན་ཆེན་ཕོབས༔ སྒྲུབ་མཆོག༴ བགེགས་དང༴ མཆོག་དང༴ བྱིན་ཆེན་ངོ་མཚར༴ རིག་སྟོང་ཆོས་སྐུའི་ཞིང་ཁམས་ནས༔ དབྱིངས་དང་ཡེ་ཤེས་གཉིས་མེད་ལྷ༔ གནས་ ༢༣༡༽ གསུམ་དཔའ་བོ་མཁའ་འགྲོའི་ཚོགས༔ འཇིག་འདས་དམ་ཅན་སྲུང་མར་བཅས༔ གནས་འདིར་སྤྱན་འདྲེན་བྱིན་ཆེན་ཕོབས༔ སྒྲུབ་མཆོག༴ བགེགས་དང་ལོག༴ མཆོག་དང་ཐུན་མོང་དངོས་གྲུབ་སྩོལ༔ སྒོ་གསུམ་རྡོ་རྗེ་གསུམ་དུ་རློབས༔

གནས་དང་སྒྲུབ་པའི་རྫས་ཡོ་བྱད༔ ཡེ་ཤེས་ཆེན་པོར་བྱིན་ཆེན་ཕོབས༔ བྱིན་ཆེན་རྣམས་ཀྱིས་བྱིན་ཕེབས་ལ༔ དབང་ཆེན་རྣམས་ཀྱིས་དབང་སྐུར་ཅིག༔ བགེགས་དང་ལོག་འདྲེན་བར་ཆད་སོལ༔ འཇའ་ལུས་ཆེན་པོའི་དངོས་གྲུབ་སྩོལ༔ ཨོཾ་གུ་རུ་དྷེ་ཝ་ཌཱ་ཀི་ནི་སརྦ་ས་མ་ཡ་ཛཿཛཿ ཨ་ཝེ་ཤ་ཡ་ཕེཾ་ཕེཾ༔ བདུན་པ་མཆོད་རྫས་བྱིན་བརླབ་ནི༔ ཨོཾ་ཨཱཿཧཱུྃ༔ རང་བྱུང་ཡེ་ཤེས་བྱང་ཆུབ་སེམས༔ ཐབས་དང་ཤེས་རབ་གཉིས་སུ་མེད༔ ཟུང་འཇུག་བདེ་བ་ཆེན་པོའི་སྤྲིན༔ ཕྱི་ནང་གསང་མཆོད་བླ་མེད་རྫས༔ རང་བྱུང་ཡེ་ཤེས་ཆེན་པོར་ཤར༔ ནམ་མཁའ་མཛོད་དུ་བྱིན་བརླབས་པས༔ རྒྱལ་བའི་ཞིང་ཁམས་ཡོངས་ཁྱབ་གྱུར༔ ཨོཾ་བཛྲ་ཨརྒྷཾ༴སོགས༔ ཤཔྡ་རུ་པ་སོགས༔ སྤརྴེ་དྷརྨ་སརྦ་པཉྩ་ཨ་མྲྀ་ཏ་བྷ་ལིཾ་ཏ་ཨོཾ་ཨཱཿཧཱུྃ༔ བརྒྱད་པ་དཀྱིལ་འཁོར་འཇུག་བཤགས་ནི༔ ཧོཿ དཀྱིལ་འཁོར་ལྷ་ཚོགས་དགོངས་སུ་གསོལ༔ བདག་ཅག་མ་རིག་འཁྲུལ་དབང་གིས༔ ལྷག་པའི་ ༢༣༢༽ལྷ་ཚོགས་ཞལ་མ་མཇལ༔ མངོན་ཞེན་འཁོར་བར་འཕྱན་པའི་ལས༔ དག་མཉམ་ཆོས་སྐུའི་ཀློང་དུ་བཤགསཿ བཛྲ་ས་མ་ཡ་ཤུདྷེ་ཨཱཿ དེ་ནས་དངོས་གཞི་སྒོམ་པ་ནི༔ རྩ་གསུམ་གང་འཇུག་གཞུང་ལྟར་བྱ༔ དམ་ཡེ་དབྱེར་མེད་རོ་གཅིག་ཏུ༔ གསལ་དག་བརྟན་གསུམ་ལྡན་པའི་ངང༔ དགུ་པ་སྤྱན་འདྲེན་བྱ་བ་ལ༔ སྤོས་བསྲེགས་རོལ་མོད་བྱངས་བསྙན་གྱིས༔ ཧཱུྃ་ཧྲཱིཿ ཀ་དག་སྐྱེ་མེད་ཆོས་སྐུའི་ཞིང་ཁམས་ནས༔ རིག་སྟོང་ཆོས་སྐུའི་ལྷ་ཚོགས་གཤེགས་སུ་གསོལ༔ ལྷུན་གྲུབ་བདེ་བ་ཆེན་པོའི་ཞིང༴ གསལ་སྟོང་ལོངས་སྐུའི་ལྷ༴ ཐུགས་རྗེ་འགྱུར་བ་མེད་པའི་ཞིང༴ སྣང་སྟོང་སྤྲུལ་སྐུའི་ལྷ་ཚོགས༴ བདེ་སྟོང་ཡེ་ཤེས་ཆེན་པོའི་ཀློང་ཡངས་ནས༔ འགྲོ་འདུལ་འཕགས་པའི་ལྷ་ཚོགས་འཁོར་དང་བཅས༔ གནས་མཆོག་འདི་རུ་སྤྱན་འདྲེན་གཤེགས་སུ་གསོལ༔ དབུ་སྐྲ་མཛེས་པའི་ཟར་བུ་ཏ་ལ་ལ༔ རིན་ཆེན་རྒྱན་ཆ་མང་པོ་སི་ལི་ལི༔ དྲི་ཞིམ་སྤོས་ཀྱི་ངད་པ་ཐུ་ལུ་ལུ༔ སྒྲ་དང་རོལ་མོའི་སྐད་སྙན་ལྷངས་སེ་ལྷང༔ བྱིན་རླབས་དངོས་གྲུབ་སྦྲང་ཆར་ཉི་ལི་ལི༔

གནས་འདིར་སྤྱན་འདྲེན་དམ་ཡེ་དབྱེར་མེད་བཞུགས༔ སྒོ་གསུམ་དག་རྫོགས་སྨིན་གྲོལ་མཐར་ཕྱིན་ནས༔ མཆོག་དང་ཐུན་མོང་དངོས་གྲུབ་བསྩལ་དུ་གསོལ༔ གུ་རུ་དྷེ་ཝ་ཌཱ་ཀི་ ༢༣༣༽ནི་ཧ་རི་ནི་ས་སརྦ་ས་པཱ་རི་ཝཱ་ར་བཛྲ་ས་མ་ཡ་ཛ་ཛཿ བཅུ་པ་བཞུགས་གསོལ་བྱ་བ་ནི༔ ཧཱུྃ༔ དབྱིངས་ནས་དྲངས་པའི་ཡེ་ཤེས་ལྷའི༔ སྐུ་གསུང་ཐུགས་ཡོན་ཕྲིན་ལས་དཔལ༔ སྒྲུབ་པའི་དཀྱིལ་འཁོར་ཆེན་པོ་དང༔ དབྱེར་མེད་ཆུ་ལ་ཆུ་བཞག་བཞིན༔ དམ་ཡེ་དབྱེར་མེད་རོ་གཅིག་གྱུར༔ སྐུ་དང་ཡེ་ཤེས་རང་ཞལ་སྤྲོད༔ བཛྲ་ས་མ་ཡ་ཏིཥྛ་ལྷན༔ བཅུ་གཅིག་པ་ཕྱག་འཚལ་བ་ནི༔ ན་མོ༔ རང་བྱུང་རིག་པ་ཆོས་ཀྱི་སྐུ༔ དཀྱིལ་འཁོར་ཀུན་གྱི་ངོ་བོ་རུ༔ མངོན་གྱུར་ངང་གནས་ཆེན་པོར་སངས༔ རང་བྱུང་ཉིད་དུ་ཡེ་ཕྱག་འཚལ༔ ན་མོ་པུ་རུ་ཤ་ཡ་ཧོཿ བཅུ་གཉིས་པ་མཆོད་པ་བྱ་བ་ནི༔ ཨོཾ་ཨཱཿཧཱུྃ༔ ཀ་དག་གདངས་ལས་ལྷུན་གྲུབ་རྩལ༔ ཕྱི་ནང་གསང་བའི་མཆོད་པའི་སྤྲིན༔ ཕྱི་མཆོད་མེ་ཏོག་བདུག་སྤོས་དང༔ མར་མེ་དྲི་ཆབ་ཞལ་ཟས་རོལ༔ ནང་མཆོད་གཟུགས་སྒྲ་དྲི་རོ་རེག༔ གསང་མཆོད་སྨན་གཏོར་རཀྟ་དང༔ ཡང་གསང་སྦྱོར་སྒྲོལ་ཁོ་ན་ཉིད༔ དཀྱིལ་འཁོར་ལྷ་ཚོགས་རྣམས་ལ་འབུལ༔ བཞེས་ནས་མཆོག་གི་དངོས་གྲུབ་སྩོལ༔ ཚེ་འདིར་རིག་འཛིན་ས་རུ་སྒྲོལ༔ ཨོཾ་བཛྲ་ཨརྒྷཾ༴སོགས༔ ཤཔྡ་རཱུ་པ་སོགས༔ སྤརྴེ་སརྦ་པཱུ་ཛ་བཱ་ཧིཿ མ་ཧཱ་པཉྩ་ ༢༣༤༽ཨ་མྲྀ་ཏ་ཁཱ་ཧིཿ མ་ཧཱ་བ་ལིཾ་ཏ་ཁཱ་ཧིཿ མ་ཧཱ་རཀྟ་ཁཱ་ཧིཿ མ་ཧཱ་སརྦ་ཏ་ན་ག་ཎ་སརྦ་དྷརྨ་དྷཱ་ཏུ་པཉྩ་པཱུ་ཛ་ལ་ཁཱ་ཧིཿ བཅུ་གསུམ་པ་བསྟོད་པ་བྱ་བ་ནི༔ ཧཱུྃ་ཧྲཱིཿ ཆོས་སྐུ་སྐྱེ་བ་མེད་པའི་ངང་ཉིས་ལས༔ ལྷུན་གྲུབ་བདེ་བ་ཆེན་པོ་ལོངས་སྤྱོད་རྫོགས༔ ཐུགས་རྗེ་ཐབས་མཁས་གང་འདུལ་སྤྲུལ་པ་ངོམ༔ འགྲོ་འདུལ་འཕགས་པའི་སྐུ་ལ་ཕྱག་འཚལ་བསྟོད༔ གསུང་དབྱངས་འགག་མེད་ཡན་ལག་དྲུག་ཅུའི་སྒྲས༔ མུན་འཐུག་སྒྲིབ་བཅོམ་ཡེ་ཤེས་རང་གསལ་འབར༔ དྲན་པས་མུན་སེལ་འགག་མེད་བརྡ་ཡི་གསུང༔ འགྲོ་འདུལ་འཕགས་པའི་གསུང་ལ༴ སྨྲ་བསམ་བརྗོད་བྲལ་ཤེས་རབ་ཕ་རོལ་ཕྱིན༔

སྤྲོས་བྲལ་རྣམ་ཐར་གསུམ་ལྡན་འདུས་མ་བྱས༔ མཁྱེན་གཟིགས་ཡེ་ཤེས་ཡོན་ཏན་མ་ལུས་རྫོགས༔ འགྲོ་འདུལ་འཕགས་པའི་ཐུགས་ལ༴ གཞན་ཡང་དཀྱིལ་དང་འཁོར་གྱི་རྣམ་པ་རུ༔ ཡོངས་ཤར་སྒྱུ་འཕྲུལ་ཞི་དང་ཁྲོ་བོའི་ཚོགས༔ བཀའ་སྲུང་དམ་ཅན་རྒྱ་མཚོ་མ་ལུས་བཅས༔ དཀྱིལ་འཁོར་ཡོངས་རྫོགས་ལྷ་ལ་ཕྱག་འཚལ་བསྟོད༔ དེ་ནས་ནོངས་པ་བཤགས་ཕྱིར་ཡི་གེ་བརྒྱ་པ་བརྗོད་ནས་བསྙེན་དམིགས་ལ་འཇུག་གོ༔ ས་མ་ཡ༔ ཨེ་མ་ཡང་ཟབ་མཁའ་འགྲོའྀ་ཐུགས་བཅུད་འདི༔ པདྨ་བདག་གིས་མཚོ་ ༢༣༥༽རྒྱལ་ཁྱོད་ལ་གདམས༔ ད་དུང་མ་སྤེལ་རིན་ཆེན་གཏེར་དུ་སྦོས༔ མ་འོངས་སྙིགས་མ་ཉི་ཤུ་ཁ་རལ་དུས༔ ཁྱོད་སྤྲུལ་གཏེར་སྤྱོད་ཌཱ་ཀི་ཆུ་ཁམས་པ༔ པདྨའི་རིགས་ཅན་ཡོས་སམ་འབྲུག་ལོ་པ༔ མདོ་སྨད་སྲིན་ཡུལ་ཕྱོགས་སུ་གདུལ་བྱ་སྐྱོང༔ ང་མིན་ང་འདྲའི་ཐབས་ཀྱི་གྲོགས་དང་འཕྲད༔ ཆོས་ཀྱི་བདག་པོ་ནམ་སྙིང་སྤྲུལ་པ་འབྱུང༔ དེ་དུས་ཆོས་འདིའི་གཏད་རྒྱ་དུས་ལ་བབས༔ གཏེར་བདག་སྲུང་མས་ལས་ལྡན་བུ་ལ་སྤྲད༔ འགྲོ་དོན་བསྟན་པ་ཤར་ལྷོ་ནུབ་ནས་འབྱུང༔ ཆོས་བརྒྱུད་འཛིན་པ་ཤར་སྨད་ལྷོ་ནས་དར༔ དམ་སྲིའི་སྤྲུལ་པའི་མི་མོས་མ་བསླུས་ན༔ གཏེར་གཉིས་བསྟན་པའི་ཕ་ཕོགས་དེ་ལ་འཐོབ༔ ཚེ་སྒྲུབ་མཐར་ཕྱིན་དོན་གཉིས་འབད་མེད་འབྱུང༔ གང་འབྲེལ་དཔལ་རི་པདྨ་འོད་དུ་འདྲེན༔ ཐེ་ཚོམ་མེད་དོ་པདྨའི་བཀས་མི་བསླུ༔ ཆོས་འདི་ལས་ཅན་བུ་ཡིས་དཔལ་དུ་སྤྲོད༔ སྐལ་མེད་ལོག་ལྟ་ཅན་ལ་འདི་མ་འཕྲད༔ བཀའ་སྲུང་དྲེགས་པའི་ཚོགས་ཀྱིས་གཉེར་གྱིས་ཤིག༔ དམ་ཉམས་ལག་ཏུ་མ་ཤོར་ས་མ་ཡ༔ རྒྱ་རྒྱ་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ གུ་ཧྱ༔ བརྡ་ཐིམ༔ ༔ ཅེས་པ་འདི་ཡང་ཟབ་ཆོས་ཡོངས་རྫོགས་ཀྱི་བཀའ་བབས་དམ་པ་འདུལ་འཛིན་པ་ཆེན་པོ་མཁན་པོ་ནོར་བུ་དབང་རྒྱལ་དང༌། པདྨའི་ལུང་ཟིན་ཡི་གེའི་འདུ་བྱེད་དགེ་བཙུན་དམ་པ་རང་གི་ཉེ་གནས་དམ་ལྡན་ཚུལ་ཁྲིམས་རྡོ་རྗེ་དང༌། བུ་མོ་ཆོས་དབྱིངས་སྒྲོན་མ་རྣམས་ཀྱིས་ནན་ཆེར་བསྐུལ་ ༢༣༦༽ ངོར་མཁའ་འགྲོའི་གསང་མཛོད་ཟབ་མོ་ལས་བདེ་ཆེན་བདེ་བའི་རྡོ་རྗེས་དག་པར་གཏན་ལ་ཕབ་པ་དགེའོ།།