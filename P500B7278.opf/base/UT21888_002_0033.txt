༣༧༡༽ ཆོས་ཉིད་མཁའ་འགྲོའི་གསང་མཛོད་ལས༔ རྣལ་འབྱོར་ལམ་ཁྱེར་ཀུ་སུ་ལའི་ཚོགས་བསགས་བཞུགས༔ ༣༧༢༽ན་མོ་ཛྙཱ་ན་ཌཱ་ཀི་ཡེ༔ སྐུ་གསུམ་མཁའ་འགྲོའི་ཚོགས་ལ་འདུད༔ རྣལ་འབྱོར་ལམ་ཁྱེར་གདམས་པ་ནི༔ སྒྱུ་ལུས་མཆོད་སྦྱིན་བྱེད་པའི་ཐབས༔ ཟབ་མོ་སྐལ་ལྡན་དོན་དུ་བསྟན༔ ས་མ་ཡ༔ ཕཊ༔ དབྱིངས་སྣང་དག་པ་འོད་གསལ་ཆོས་སྐུའི་མཁའ༔ མ་འགགས་འོད་ལྔ་འཇའ་ཟེར་ཐིག་ལེའི་ཀློང༔ སྐྱབས་གནས་ཀུན་འདུས་ཆོས་སྐུ་ཡུམ་ཆེན་མོ༔ ཁྲོས་མ་ནག་མོ་མཚོ་རྒྱལ་ལབ་ཀྱི་སྒྲོན༔ བརྒྱུད་པ་དགུ་ལྡན་བླ་མ་ཡི་དམ་ལྷ༔ མ་ཚོགས་མཁའ་འགྲོ་དམ་ཅན་སྲུང་མར་བཅས༔ མ་འདྲེས་རྩལ་སྣང་སྒྱུ་མའི་ཆོ་འཕྲུལ་ལས༔ འཇའ་ཚོན་ལྟ་བུར་ཚོགས་ཞིང་རྣམ་པར་གསལ༔ ཕཊཿ ངོ་བོ་ ༣༧༣༽ཀ་དག་སྐྱེ་མེད་ཆོས་ཀྱི་སྐུ༔ རང་བཞིན་མ་འགགས་གསལ་སྟོང་ལོངས་སྤྱོད་རྫོགས༔ ཐུགས་རྗེ་ཀུན་ཁྱབ་མཚོ་རྒྱལ་ལབ་སྒྲོན་མར༔ སྐྱབས་སུ་མཆིའོ་དགོངས་པར་ཡོངས་གྲོལ་ཤོག༔ ཕཊ་ཕཊཿ གཟུང་འཛིན་གཉིས་སྣང་འཁྲུལ་པའི་འགྲོ་བ་ཀུན༔ གཉིས་མེད་མཉམ་པ་ཆེན་པོའི་གཞི་དབྱིངས་སུ༔ འཁྲུལ་བྲལ་རང་རིག་ཡེ་ཤེས་དོན་རྟོགས་ཕྱིར༔ བློ་བྲལ་བྱང་ཆུབ་སེམས་མཆོག་དམ་པ་བསྐྱེད༔ ཕཊ་ཕཊཿ སྒྱུ་མའི་ཕུང་པོ་ཁམས་དང་སྐྱེ་མཆེད་སོགས༔ ཡེ་ནས་ལྷུན་གྲུབ་བཀོད་པ་རབ་ཏུ་མཛེས༔ གླིང་བཞི་གླིང་ཕྲན་འཁོར་ཡུག་བཅས་པ་ ༣༧༤༽གསལ༔ རིག་རྩལ་འགགས་མེད་མཎྜལ་ཡིད་འོང་ལྡན༔ སྐུ་གསུམ་མཁའ་འགྲོའི་ཚོགས་ལ་གུས་པས་འབུལ༔ བཞེས་ནས་བདག་གཞན་ཚོགས་གཉིས་མྱུར་རྫོགས་ནས༔ བདག་འཛིན་རྩ་བ་ཆོད་པར་བྱིན་གྱིས་རློབས༔ ཕཊ་ཕཊ་ཕཊཿ བརྒྱུད་པ་ཀུན་འདུས་ཨ་མ་ལབ་སྒྲོན་མར༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ བདག་མེད་ཤེས་རབ་རྟོགས་པར་བྱིན་གྱིས་རློབས༔ བདག་འཛིན་འཁྲི་བ་ཆོད་པར༴ བདེ་སྡུག་རོ་སྙོམས་ནུས་པར༴ ལྷ་འདྲེ་གཉིས་མེད་སེམས་ཀྱི་ཆོ་འཕྲུལ་ལ༔ འགྲོ་དོན་ཕྱོགས་མེད་འབྱོངས་བར་བྱིན༴ སྒྱུ་མའི་ཕུང་པོ་བདག་འཛིན་འཁྲུལ་པའི་ལུས༔

བདག་མེད་གཟན་བསྐྱུར་ནུས་པར་བྱིན༴ གློ་བུར་གཉིས་འཛིན་འཁྲུལ་པའི་གདོན་བགེགས་ལ༔ སྟོང་ཉིད་སྙིང་རྗེ་ཆེན་པོས་རབ་གྲོལ་ཤོག༔ དོན་དམ་རྒྱལ་བའི་དགོངས་པ་འོད་གསལ་ཀློང༔ རང་རིག་མ་བཅོས་གཉུག་མའི་རང་ཞལ་མཇལ༔ ཨ་མ་ཡུམ་ཆེན་གོ་འཕང་མྱུར་ཐོབ་ཤོག༔ ཕཊ་ཕཊ་ཕཊཿ རང་ལུས་སྲོག་ཤིང་དབུ་མ་འོད་ཀྱི་རྩ༔ མར་སྣེ་ལྟེ་འོག་ཡར་སྣེ་སྤྱི་བོར་ཟུག༔ རླུང་སེམས་ངོ་བོ་ཐིག་ལེ་དཀར་པོ་ནི༔ ཕཊཿབརྗོད་མདུན་གྱི་ནམ་ ༣༧༥༽མཁའི་དབྱིངས་སུ་ཐོན༔ རང་རིག་རྡོ་རྗེ་རྣལ་འབྱོར་མ་རུ་གསལ༔ ཡེ་ཤེས་སྒྱུ་མའི་གར་བསྒྱུར་བཀོད་པ་ངོམས༔ ལས་བྱེད་ཌཱ་ཀི་དཔག་མེད་གྲི་ཐོད་འཛིན༔ མགྲོན་ཀུན་དགྱེས་པའི་འདོད་ཡོན་སྤེལ་བར་གྱུར༔ ཕཊ་ཕཊ་ཕཊཿ རང་ལུས་ཕུང་པོ་སྟོང་གསུམ་གང་བ་ཡི༔ བེམ་པོའི་ཐོད་སྣོད་ཡངས་ཤིང་རྒྱ་ཆེའི་ནང༔ སྒྱུ་ལུས་ཤ་ཁྲག་ཟག་མེད་རྫས་སུ་གྱུར༔ ཨོཾ་ཨཱཿཧཱུྃ་ཧ་ཧོ་ཧྲཱིཿ ཕཊཿ ངར་འཛིན་ཕུང་པོ་ཤ་ཁྲག་རུས༔ ཟག་མེད་འདོད་ཡོན་ཚོགས་སུ་བཤམས༔ བརྒྱུད་པ་དགུ་ལྡན་བླ་མ་རིག་འཛིན་དང༔ རྩ་གསུམ་རྒྱ་མཚོ་གཅོད་ཡུལ་བརྒྱུད་པའི་ཚོགས༔ སྒྱུ་ལུས་ཤ་ཁྲག་ཚོགས་ཀྱི་མཆོད་པ་འབུལ༔ ཚོགས་གཉིས་མཐར་ཕྱིན་སྐུ་གསུམ་མངོན་གྱུར་ཤོག༔ ཕཊ་ཕཊཿ དཔལ་མགོན་དྲེགས་པ་ཕོ་རྒྱུད་མོ་རྒྱུད་དང༔ དམ་ཅན་སྲུང་མའི་ཚོགས་རྣམས་མ་ལུས་ལ༔ སྒྱུ་ལུས་ཤ་ཁྲག་བརྟེན་སྒྲུབ་རྫས་སུ་འབུལ༔ བཞེས་ནས་ཕྲིན་ལས་རྣམ་བཞི་མྱུར་འགྲུབ་མཛོད༔ ཕཊ་ཕཊཿ སྒྱུ་ལུས་ཤ་ཁྲག་འདོད་རྫས་ཕུན་སུམ་ཚོགས༔ འདྲེ་སྣང་རྒྱལ་པོ་དཔེ་ཀར་མན་ཆད་ནས༔ ཀུན་བརྟགས་འཁྲུལ་པའི་གདོན་བགེགས་ ༣༧༦༽འབྱུང་པོའི་ཚོགས༔ དམ་སྲི་རྒྱལ་འགོང་ཐེའུ་རང་མ་ལུས་ཀུན༔ བམ་ཆེན་ཤ་ཁྲག་དམར་གྱི་ཚོགས་ལ་རོལ༔ རང་རང་ཡིད་མཐུན་ཤ་ཁྲག་ལོངས་སུ་སྤྱོད༔ ཤ་ཡི་རི་བོ་ཁྲག་གི་རྒྱ་མཚོ་འཁྱིལ༔ ཤ་འདོད་ལྷ་འདྲེ་ཤ་ཡིས་ཚིམས་གྱུར་ཅིག༔ ཁྲག་འདོད་ལྷ་འདྲེ་ཁྲག་གིས་ངོམས་གྱུར་ཅིག༔ རུས་འདོད་ལྷ་འདྲེས་རུས་པ་རྔམས་ཟས་ཀྱིས༔

ལྤགས་འདོད་ལྷ་འདྲེས་ལྤགས་པ་གོས་སུ་གྱོནཿ དགྱེས་པའི་གད་མོ་དགའ་བའི་ཡི་རང་ནས༔ གདུག་སེམས་ཀུན་ཞི་བྱང་ཆུབ་སེམས་ལྡན་ཞིང༔ མཐར་ཐུག་རྣམ་མཁྱེན་གོ་འཕང་ཐོབ་པར་ཤོག༔ ཕཊ་ཕཊཿ འགྲོ་བ་རིགས་དྲུག་ཚེ་རབས་ལས་ཀྱིས་མནར༔ སྙིང་རྗེའི་མགྲོན་དུ་གྱུར་པ་མ་ལུས་ལ༔ སྒྱུ་ལུས་ཤ་ཁྲག་ཡིད་མཐུན་རྫས་སུ་འབུལ༔ སེམས་དཔའི་ལས་སྣང་སྡུག་བསྔལ་ཀུན་བྲལ་ནས༔ རྣམ་མཁྱེན་རྫོགས་པའི་བྱང་ཆུབ་ཐོབ་པར་ཤོག༔ ཕཊ་ཕཊ་ཕཊཿ སླར་ཡང་ཐོད་སྣོད་ནང་དུ་འདོད་ཡོན་ནི༔ མ་ཚང་མེད་པ་ཟག་མེད་རྫས་སུ་བསྒྱུར༔ ཁས་ཞན་དབང་ཆུང་ཞ་ལོང་འོན་ལྐུགས་སོགས༔ དབང་མེད་ལས་སྣང་སྲིད་པའི་གནས་ངན་འདིར༔ འཁོར་ཞིང་རྒྱུ་བའི་ལྷག་མའི་མགྲོན་ཀུན་ལ༔ ཤ་ཁྲག་འདོད་ཡོན་རོ་ནུས་ ༣༧༧༽ལྡན་པར་བསྔོ༔ ཚིམས་ནས་རང་རང་སྡུག་བསྔལ་ཀུན་བྲལ་ནས༔ མཐར་ཐུག་རྣམ་མཁྱེན་སངས་རྒྱས་ཐོབ་པར་ཤོག༔ ཕཊ་ཕཊ་ཕཊཿ མཐར་ནི་སྦྱིན་ཡུལ་སྦྱིན་མཁན་སྦྱིན་པ་རྣམས༔ འཁོར་གསུམ་དམིགས་གཏད་བྲལ་བའི་དགོངས་དབྱིངས་སུ༔ བློ་འདས་གཉུག་མ་ཀ་དག་ཟང་ཐལ་ཚེ༔ སྤྲོས་བྲལ་ཡུམ་ཆེན་དགོངས་པའི་ཀློང་དུ་ཨཱཿ ཕཊཿ བདག་གིས་སྒྱུ་ལུས་མཆོད་སྦྱིན་བྱས་པའི་དགེ༔ སྣང་སྲིད་ལྷ་འདྲེ་འགྲོ་བ་ཡོངས་ལ་བསྔོ༔ ཀུན་ཀྱང་བདེ་ལྡན་སྡུག་བསྔལ་ཀུན་བྲལ་ནས༔ རྣམ་མཁྱེན་བླ་མེད་སངས་རྒྱས་ཐོབ་པར་ཤོག༔ ཕཊ་ཕཊ་ཕཊཿ ཕཊ༔ སྐྱེ་མེད་འགྲོ་འོང་བྲལ་བ་རང་བྱུང་རྒྱུ་རྐྱེན་ལས་འདས་པ་ཆོས་སྐུ་ཡུམ་ཆེན་མོ༔ ཡེ་ཤེས་རོལ་པ་གཤིས་མ་འགགས་པ་ལོངས་སྐུ་ཁྲོས་མ་ནག༔ ཀུན་ཁྱབ་ཐུགས་རྗེ་དཔག་པར་དཀའ་བ་བརྡལ་བ་སྤྲུལ་སྐུ་མཚོ་རྒྱལ་མ༔ སྐུ་གསུམ་རིགས་འདུས་ཨ་མ་ལབ་སྒྲོན་མར༔ གསོལ་བ་འདེབས་སོ་བྱིན་གྱིས་བརླབ་ཏུ་གསོལ༔ འོད་གསལ་གནས་ལུགས་རྟོགས་པ་མངོན་གྱུར་ནས༔ གཉུག་མའི་རང་ས་ཟིན་པར་བྱིན་གྱིས་རློབས༔ སྐྱེ་མེད་ཆོས་སྐུ་རྟོགས་བྱིན་གྱིས་རློབས༔ འགགས་ ༣༧༨༽མེད་ཡེ་ཤེས་འཆར་བར་བྱིན༴ འཁྲུལ་མེད་རང་གྲོལ་ཤེས་པར༴ སྣང་ཡུལ་ཞེན་འཛིན་བྲལ་བར༴

འཁོར་འདས་རོ་སྙོམས་རྟོགས་པར༴ ཆོས་སྐུའི་གཏན་སྲིད་ཟིན་པར༴ རང་གཞན་དོན་གཉིས་ལྷུན་གྱིས་གྲུབ་པར་ཤོག༔ ཕཊ་ཕཊཿ ཅེས་བློ་བྲལ་གཏད་མེད་ངང་དུ་མཉམ་པར་བཞག༔ ས་མ་ཡ༔ ཨེ་མ༔ ཡང་ཟབ་མན་ངག་མྱུར་ལམ་ཟབ་མོའི་ཆོས༔ ཡུམ་དོན་ཕྱག་རྒྱ་ཆེན་པོ་རྟོགས་པའི་ཐབས༔ ཕུང་པོ་གཟན་བསྒྱུར་བདག་འཛིན་འཕྲི་བ་གཅོད༔ བདག་མེད་ཡུམ་ཆེན་དགོངས་པ་རྟོགས་པ་དང༔ ཚེ་འདིའི་རྐྱེན་ཞི་ནད་གདོན་བར་ཆད་སེལ༔ འགལ་རྐྱེན་ལམ་སློངས་ཉམས་རྟོགས་ཡོན་ཏན་འཕེལ༔ མཐར་ཐུག་མཁའ་འགྲོའི་གླིང་དུ་བགྲོད་པར་ངེས༔ ཉམས་སུ་ལོངས་དང་སྐལ་ལྡན་ལས་འཕྲོ་ཅན༔ ཡལ་བར་མ་དོར་ཙིཏྟའི་གྭའུར་སྦེས༔ དམ་ཉམས་ཁ་གསགས་ཅན་ལ་གསང་བའི་རྒྱ༔ སྐལ་མེད་ལོག་ལྟ་ཅན་ལ་ཁ་ཐ་རྒྱ༔ ཐེ་ཚོམ་སྒྲོ་སྐུར་ཅན་ལ་སྐྲུགས་ཅི་རྒྱ་ཡོད་དོ༔ ན་ར་ཀན༔ མཁའ་འགྲོ་མ་རྣམས་ཀྱིས་གཉེར་གྱིས་ཤིག༔ ས་མ་ཡ༔ ཅེས་ཕུང་པོ་གཟན་བསྒྱུར་གདམས་པ་འདིའང་རང་གི་དངོས་སློབ་དམ་པ་པདྨ་ཐུབ་བསྟན་བཟང་པོ་དང་སྐྱེས་མཆོག་འཇིགས་མེད་དཀོན་མཆོག༔ རིགས་སྲས་དབྱངས་ཅན་སྒྲོལ་མའམ་གངྒ་ཏཱ་རེ་སོགས་ཀྱིས་ནན་ཆེར་བཀའ་ཕེབས་ཚེ་མ་ལྡོག་ཙམ་དུ་སྐྱོན་ཀུན་ལྡན་པ་དུད་འགྲོ་ལྟ་བུའི་ཆོས་མེད་སྤྲང་མོ་དེ་ཝི་ཏཱ་རེའི་མིང་གིས་འཁྲུལ་སྣང་ལ་བརྟེན་ནས་བྲིས་པའོ།།