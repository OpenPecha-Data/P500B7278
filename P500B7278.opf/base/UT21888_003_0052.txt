༤༩༣༽ སྙན་བརྒྱུད་ཟབ་མོའི་ཆོས་སྐོར་ལས༔ ཚེ་སྒྲུབ་རྡོ་རྗེ་ཕ་ལམ་ཉི་ཟླ་ཁ་སྦྱོར་ཤིན་ཏུ་གསང་བའི་རྒྱ་ཅན་བཞུགས་སོ༔ ན་མོ་གུ་རུ་པདྨ་ཀཱ་ར་ཡེ༔ རང་རིག་ཚེ་བདག་ལྷ་ལ་འདུད༔ བདག་འདྲ་པདྨ་སཾ་བྷ་ཝས༔ འཆི་མེད་སྲོག་ཐོབ་ཟབ་མོའི་ཆོས༔ རྒྱལ་བ་འོད་མཚན་སྟོང་འབར་ཞུས༔ རྡོ་རྗེ་ཚེ་ཡི་སྒྲུབ་པའི་སྐོར༔ ཕྱི་རབས་རྗེས་འཇུག་སྐྱེས་བུའི་དོན༔ བསམ་གྱིས་མི་ཁྱབ་གཏེར་དུ་སྦས༔ སྤྲོས་བཅས་སྤྲོས་མེད་ཚུལ་དུ་ནི༔ གཏེར་བདག་རང་རང་དཔལ་དུ་སྤྱོད༔ འདི་ནི་ཡང་ཟབ་ཚེ་སྒྲུབ་མཆོག༔ ནམ་མཁའི་སྙིང་པོའི་ཐུགས་དམ་མཐིལ༔ ལས་ལྡན་རྡོ་རྗེ་མཚོ་ལ་གདམས༔ སྙིང་མིག་སྲོག་དང་མཚུངས་པའི་ཆོས༔ མ་འོངས་སྐལ་ལྡན་ལས་འཕྲོ་ཅན༔ བླ་མེད་སྔགས་ཀྱི་རྣལ་འབྱོར་པའི༔ སྲོག་མཐུད་རྡོ་རྗེ་ཚེའི་སྒྲུབ་པ༔ ཐབས་མཆོག་ཡང་གསང་སྙིང་པོ་འདི༔ སྙན་བརྒྱུད་གབ་པའི་བརྡ་རུ་ཐོབ༔ དུས་བབས་རྟེན་འབྲེལ་གནད་ལྡན་ན༔ སྐལ་ལྡན་བུ་ཡི་དོན་དུ་བསྟན༔ ས་མ་ཡ༔ དེ་ཡང་སྦྱོར་བ་དངོས་ལ་ནི༔ དུག་གསུམ་རླུང་རོ་ཕྱིར་བསལ་ནས༔ ཡེ་ཤེས་རླུང་ལྔ་དབྱིངས་ནས་དྲངས༔ དབུ་མའི་ལམ་བརྒྱུད་ ༤༩༤༽ གནས་རྣམས་གང༔ བསྐྱེད་རྫོགས་གཉིས་མེད་རང་བྱུང་ཆེ༔ ཡེ་ཤེས་ལྔ་རུ་ལྷུན་གྱིས་གྲུབ༔ ཡེ་གྲོལ་ཀློང་ཆེན་དགོངས་པའི་ངང༔ མཉམ་སྦྱོར་རིམ་པ་འདི་ལྟར་རོ༔ རང་ཉིད་སྐད་ཅིག་དྲན་རྫོགས་སུ་བཅོམ་ལྡན་འདས་མགོན་པོ་ཚེ་དཔག་ཏུ་མེད་པ་ལོངས་སྤྱོད་རྫོགས་པའི་རྒྱན་ཐམས་ཅད་ཀྱིས་རྣམ་པར་བརྒྱན་པ་མཚན་དང་དཔེ་བྱད་འབར་བའི་སྐུར་གསལ་བའི་སྤྱི་བོར་རིགས་བདག་ཨོ་རྒྱན་པདྨ་མི་ཏྲ་དམར་གསལ་ཞལ་གཅིག་ཕྱག་གཉིས་མཉམ་བཞག་གི་སྟེང་ན་བྷན་ཐོད་ཚེ་བུམ་བདུད་རྩིས་གང་བ་བསྣམས་པ༔ དར་དང་རིན་ཆེན་རུས་པའི་རྒྱན་དྲུག་གསོལ་བ༔ སྤྱན་གཉིས་འབྲུ་ཚུགས་དབྱིངས་སུ་གཟིགས་པ༔ ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པ༔ དེ་ཡི་འཁོར་དུ་ཚེ་བདག་རྒྱལ་བ་རིགས་ལྔ་ཚེ་ལྷ་མགྱོགས་མ་དང་སྒོ་མ་བཞི་སོགས་ཚེ་ལ་དབང་བའི་རིག་འཛིན་ཐམས་ཅད་ཁྲོམ་ཚོགས་པ་ལྟར་མ་འདྲེས་ཡོངས་རྫོགས་ཆེན་པོ་འཇའ་ཟེར་འོད་ཕུང་འཁྲིགས་པའི་ཀློང་དུ་གསལ་གདབ༔

གསང་ཡུམ་བདེ་སྟོང་གོས་དཀར་དང་གཉིས་མེད་དུ་འཁྲིལ་བའི་སྦྱོར་མཚམས་ལས་ཡེ་ཤེས་ཀྱི་རླུང་གིས་བསྐུལ་ནས་འདུས་པའི་འཁོར་ལོའི་ཨ་ཤད་ལས་མེ་འབར་ཏེ་དབུ་མའི་ལམ་དུ་དྲངས་ནས་བདེ་ཆེན་འཁོར་ལོའི་ཧཾ་ལ་ཕོག༔ དེ་ལས་བདུད་རྩི་འོད་ཟེར་གྱི་རྣམ་པར་རིགས་བདག་ཚེ་ལྷ་འཁོར་བཅས་ལ་ ༤༩༥༽ ཟག་མེད་བདེ་བ་ཆེན་པོའི་མཆོད་པ་ཕུལ༔ ཐུགས་ཀྱི་དགྱེས་པ་བསྐང་ནས་ལྷ་ཚོགས་རྣམས་ཀྱི་ཐུགས་ལས་འོད་ཟེར་དཔག་མེད་ཕྱོགས་བཅུར་འཕྲོས༔ རང་གི་བླ་ཚེ་ཉམས་པ་དང་ཆད་པ་གས་པ་དང་གདོན་གྱིས་ཁྱེར་བ་ཐམས་ཅད་འོད་ཟེར་གྱི་རྣམ་པར་བསྡུས་ནས་སྲོག་རྟེན་ཡི་གེ་ནྲྀཿགྱི་ངོ་བོ་རང་གི་སྤྱི་བོ་ནས་ཞུགས་སྙིང་དབུས་སུ་ཐིམ་པས་བླ་ཚེ་ཆད་པ་མཐུད༔ གས་པ་སྦྱར་ཉམས་པ་གསོས་ནས་བླ་ཚེ་སྲོག་གསུམ་བཀྲག་མདངས་གཟི་བརྗིད་དང་ལྡན་པར་བསམ༔ སླར་ཡང་ཚེ་བདག་རྒྱལ་བ་རིགས་ལྔ་ཡབ་ཡུམ་གྱི་སྦྱོར་མཚམས་ནས་བདུད་རྩི་དཀར་དམར་གྱི་རྒྱུན་བབས་ཏེ་རང་གི་སྤྱི་བོ་ནས་བཞུགས་སྐུའི་དབྱིབས་བརྒྱུད༔ ཡུམ་གྱི་གསང་བའི་པདྨོར་བབས་པས་ལས་མཐུན་གྱི་འོད་ཟེར་ཕྱོགས་བཅུར་འཕྲོས༔ སྣང་སྲིད་སྣོད་བཅུད་ལྷ་འདྲེ་མི་གསུམ་གྱི་ཚེ་བསོད་དཔལ་འབྱོར་ཐམས་ཅད་འོད་ཟེར་གྱི་རྣམ་པར་དྲངས་ནས་སྲོག་རྟེན་ནྲྀཿལ་བསྟིམས་པས༔ འགྱུར་བ་མེད་པའི་རྡོ་རྗེ་ཚེའི་སྐུ་མཆོག་ལ་མངའ་བརྙེས་པར་བསམ༔ སླར་ཡང་ཆོས་དབྱིངས་འོད་གསལ་བདེ་བ་ཆེན་པོའི་ངང་དུ་ལྷ་ཚོགས་རྣམས་འོད་དུ་ཞུ་བས་རང་ལ་ཐིམ་པས་བརྗོད་བྲལ་རང་བྱུང་གི་ཡེ་ཤེས་ལ་བཟླ་བ་ནི་བསྐྱེད་རྫོགས་གནད་དྲིལ་གྱི་དགོངས་པའི་གནད་ཟབ་མོའི་ཁྱད་ཆོས་སོ༔ ༤༩༦༽ ས་མ་ཡ༔ ཟབ་པ་ལས་ཀྱང་ཆེས་ཟབ་པ༔ ཡང་གསང་ཚེ་ཡི་སྒྲུབ་པ་འདི༔ ནམ་མཁའི་སྙིང་པོའི་ཐུགས་བཅུད་མཆོག༔ སྙིང་མིག་སྲོག་ལས་ཕོངས་ན་ཡང༔ ངེས་དོན་བསྟན་པའི་སྲོག་འཛིན་མཆོག༔ མ་འོངས་རྣལ་འབྱོར་དོན་ཆེད་དུ༔ མཚོ་རྒྱལ་སྤྲུལ་པས་ཆོས་འདི་རྙེད༔ གཅིག་བརྒྱུད་བུ་ལ་གཏད་རྒྱ་ཁྲོལ༔

དམ་ཉམས་རྣམས་ལ་གུ་ཧྱ་རྒྱ༔ སྐལ་ལྡན་རྣལ་འབྱོར་སྲོག་གི་བཅུད༔ གསང་བར་ཉམས་སུ་བླངས་ནུས་ན༔ སྐྱེ་འཆི་མེད་པའི་སྐུ་ཐོབ་ངེས༔ ཚེ་རིང་མཆེད་ལྔས་གཉེར་གྱིས་ཤིག༔ སྐལ་མེད་ལག་ཏུ་མ་ཤོར་བར༔ ཐུབ་པར་སྲུངས་ཤིག་ས་མ་ཡ༔ སྐུའི་རྒྱ༔ གསུང་གི་རྒྱ༔ ཐུགས་ཀྱི་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ༔ 

ཅེས་པ་འདི་ཡང་ཐབས་གྲོགས་མཆོག་གྱུར་ཨོ་རྒྱན་དངོས་སྣང་ལས་འབྲེལ་རྩལ་གྱི་བཞེད་སྐོང་དུ་ཡང་ཟབ་མཁའ་འགྲོའི་སྙན་བརྒྱུད་ལས་ཀུན་བཟང་བདེ་སྐྱོང་དབང་མོས་དག་པར་ཕབས་པའོ།། དགེའོ།།