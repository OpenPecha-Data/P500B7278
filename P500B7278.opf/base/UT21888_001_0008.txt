 ༡༢༧༽ ཆོས་ཉིད་མཁའ་འགྲོའི་གསང་མཛོད་ལས༔ རིག་འཛིན་འདུས་པའི་ཆ་ལག་བདུད་རྩི་སྒྲུབ་ཐབས་མདོར་བསྡུས་སྙིང་པོ་དཔའ་བོ་གཅིག་སྒྲུབ་བཞུགས༔ ན་མོ་པདྨ་ཀཱ་ར་ཡེ༔ རིག་འཛིན་ཐོད་ཕྲེང་རྩལ་ལ་འདུད༔ བདག་འདྲ་རིག་འཛིན་པདྨ་ཡིས༔ མ་འོངས་འགྲོ་བའི་དོན་དུ་ཡང༔ ཟབ་ཆོས་སྣ་ཚོགས་གཏེར་དུ་སྦས༔ ཁྱད་པར་བདུད་རྩི་སྒྲུབ་པའི་ཐབས༔ སྤྲོས་བཅས་སྤྲོས་མེད་བསམ་མི་ཁྱབ༔ འདི་ནི་དཔའ་བོ་གཅིག་སྒྲུབ་ཟབ༔ མཁར་ཆེན་མཚོ་རྒྱལ་ཉིད་ལ་གདམས༔ མ་འོངས་དུས་ཀྱི་སྙིགས་མ་ལ༔ གསང་སྔགས་ཁྲོམ་དུ་བསྒྲགས་པ་དང༔ སྔགས་ལ་ཁ་གཡར་ལོག་སྤྱོད་དར༔ གྲུབ་རྫུན་གཏེར་ལོག་ས་སྟེང་གང༔ མཐའ་མའི་དམག་ཤུགས་མཚོན་ཁ་དར༔ སྐྱེ་འགྲོ་ཚེ་བསོད་དབང་ཐང་ཉམས༔ འབྱུང་བའི་བཅུད་ཉམས་ལོ་ཕྱུགས་དབུལ༔ བསྟན་འཛིན་སྐུ་ཚེར་བར་ཆད་མང༔ དེའི་ཚེ་དབྱིངས་ཀྱི་ཌཱ་ཀི་ཡིས༔ གསང་རྒྱ་དུས་ལ་བབས་ཚེ་ཕྲོལ༔ གཏེར་བདག་ཀུན་དགའ་དཱི་པཾ་དང༔ སུ་ཁ་བཛྲ་དང་འཕྲད་ནས༔ འགྲོ་དོན་རིམ་བཞིན་འབྱུང་བར་ངེས༔ ས་མ་ཡ༔ དེ་ཡང་ཐོད་པ་མཚན་ལྡན་ནང༔ ཨ་བར་སྐྱུར་དང་བཟང་དྲུག་སོགས༔ དུག་རིགས་མིན་པའི་སྨན་སྣ་ཚོགས༔ ཅི་འབྱོར་བཤམས་ནས་ད་ལར་བཞག༔ ཏིང་འཛིན་དམིགས་གནད་ལྡན་པའི་ངང༔ ཀེཾ་ལས་ཐོད་པའི་སྣོད་ནང་དུ༔ པྃ་ལས་པདྨ་ཉི་ཟླའི་སྟེང༔ ཧྲཱིཿཡིག་ཡོངས་སུ་གྱུར་པ་ལས༔ རིགས་ཀུན་ ༡༢༨༽ཁྱབ་བདག་པདྨ་འབྱུང༔ མཚན་དཔེ་རབ་རྫོགས་གཟི་བརྗིད་འབར༔ སྣང་ལ་རང་བཞིན་མེད་པ་ཡི༔ གསལ་ལ་དེར་འཛིན་བྲལ་བར་བསྐྱེད༔ གནས་གསུམ་འཁོར་ལོ་གསུམ་གྱི་ཀློང༔ འབྲུ་གསུམ་དག་ལས་འོད་འཕྲོས་པས༔ རྒྱལ་ཀུན་སྤྱན་དྲངས་དབྱེར་མེར་བསྟིམས༔ སླར་ཡང་འོད་དུ་ཞུ་ནས་ཀྱང༔ ཐོད་པའི་བདུད་རྩི་ཉིད་ལ་ཐིམ༔ དམ་ཡེ་གཉིས་མེད་རོ་གཅིག་གྱུར༔ རྒྱལ་ཀུན་ཐུགས་རྗེ་བྱིན་རླབས་བསྟིམས༔ མྱོང་གྲོལ་དམ་ཚིག་བདུད་རྩིར་གྱུར༔ ཨོཾ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ༔ ར་ས་ཡ་ན་སརྦ་པཉྩ་ཨ་མྲྀ་ཏ་སིདྡྷི་ཧཱུྃ༔ ཨ་ར་ལི་ཡ་ར་ལི་སརྦ་སིདྡྷི་ཧཱུྃ༔

ཞེས་པ་གྲངས་ལྡན་བཟླས་པ་ཡིས༔ སྨན་རྣམས་ཡེ་ཤེས་བདུད་རྩིར་འགྱུར༔ མྱོང་གྲོལ་མཆོག་གི་དངོས་གྲུབ་འཐོབ༔ དམིགས་གནད་ལྡན་པར་སྒྲུབ་ནུས་ན༔ ཚེ་འདིར་རྐྱེན་ཞི་ཚེ་དཔལ་རྒྱས༔ ཕྱི་མ་རིག་འཛིན་གྲལ་དུ་འཁོད༔ ཐེ་ཚོམ་མེད་དོ་ས་མ་ཡ༔ གུ་ཧྱ༔ བརྡ་ཐིམ༔ ཟབ་རྒྱཿ གསང་རྒྱ༔ གཏད་རྒྱ༔ གཉན་རྒྱ༔ (Dakini secret letter here) ཌཱཀྐིའི་རྒྱ༔ ༔ ཅེས་རིག་ ༡༢༩༽འདུས་ཆ་ལག་སྨན་སྒྲུབ་མདོར་བསྡུས་སྙིང་པོ་འདི་ཡང་སྤྲུལ་སྐུ་རིན་པོ་ཆེ་རིག་འཛིན་འགྲོ་འདུལ་གླིང་པས་བཀའ་ཡི་གནང་བ་ཕེབས་ཚེ༔ སྤྲང་མོ་མདོ་མེད་འཆོལ་མོ་སུ་ཁའི་མིང་གིས་མཁའ་འགྲོའི་སྙན་བརྒྱུད་ལས་བློས་བྱས་སྤུ་རིས་ཀྱིས་མ་བསླད་པར་དག་པར་བྲིས་པའོ།། དགེའོ།། ༡༣༠༽