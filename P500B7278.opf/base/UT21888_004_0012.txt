༢༣༽དག་སྣང་ལས་རིག་འཛིན་བླ་མའི་གསོལ་འདེབས་བྱིན་རླབས་གཏེར་མཛོད་བཞུགས༔ 

ན་མོ་གུ་རུ་བྷྱ༔ གང་དག་རྣལ་འབྱོར་དམ་ལྡན་པས༔ དད་མོས་གདུང་ཤུགས་དྲག་པོ་ཡིས༔ དྲིན་ཅན་བླ་མར་གསོལ་འདེབས་ཐབས༔ བྱིན་རླབས་གཏེར་མཛོད་འདི་བསྟན་བྱ༔ ཨེ་མ་ཧོ༔ གཞི་དབྱིངས་ཐོག་མའི་མགོན་པོ་ཀུན་ཏུ་བཟང༔ གཞི་སྣང་མ་འགགས་སྒྱུ་འཕྲུལ་རྡོ་རྗེ་སེམས༔ གཞི་རྩལ་རང་བྱུང་དགའ་རབ་དཔའ་བོ་རྗེ༔ དབྱེར་མེད་འཇའ་ལུས་སྐུ་བརྙེས་བི་མ་ལ༔ ཡེ་ཤེས་སྒྱུ་མའི་གར་བསྒྱུར་རིག་པ་འཛིན༔ གཞན་ཕན་འགྲོ་ལ་ཐུགས་རྗེའི་འོད་ཟེར་གྱི༔ དགའ་བའི་རང་གཟུགས་སེམས་དཔའ་མཆོག་གི་སྐུ༔ མཐའ་ཡས་འགྲོ་བ་ཡོངས་ཀྱི་གཉེན་གཅིག་པུ༔ དྲིན་ཅན་བླ་མ་ཁྱེད་ལ་གསོལ་བ་འདེབས༔ ཐུགས་རྗེ་ཞི་བའི་དབྱིངས་སུ་མི་གཟིམ་པར༔ བདག་ཅག་རྗེས་འཇུག་རྗེས་འབྲང་སློབ་བུ་ལ༔ ལུས་ལ་འགྱུར་མེད་སྐུ་ཡིས་བྱིན་གྱིས་རློབས༔ ངག་ལ་ཚངས་དབྱངས་གསུང་གི་བྱིན་གྱིས་རློབས་༔ སེམས་ལ་འཁྲུལ་བྲལ་ཐུགས་ཀྱི་བྱིན་གྱིས་རློབས༔ མཆོག་ཐུན་དངོས་གྲུབ་མ་ལུས་མྱུར་སྩལ་ནས༔ དོན་གཉིས་ ༢༤༽ལྷུན་གྲུབ་འབྱུང་བར་བྱིན་གྱིས་རློབས༔ འདི་ལ་རྒྱུན་དུ་བརྩོན་གྱུར་ན༔ བྱིན་རླབས་རྒྱུད་ལ་འཇུག་པར་ངེས༔ ས་མ་ཡ༔ ཅེས་པ་འདི་ཡང་མཁན་པོ་ནོར་བུ་དབང་རྒྱལ་གྱི་བཞེད་སྐོང་དུ་སྙོམས་ལས་པ་བདེ་བའི་རྡོ་རྗེས་ཤར་མར་བྲིས་པ་དགེའོ།།