༢༥༥༽ ཆོས་ཉིད་མཁའ་འགྲོའི་གསང་མཛོད་ལས༔ འགྲོ་འདུལ་འཕགས་པའི་མེ་མཆོད་ལས་བཞི་ལྷུན་གྲུབ་བཞུགས༔ ༢༥༦༽ ན་མོ་པདྨ་ཀཱ་ར་ཡེ༔ 

རྡོ་རྗེ་ཐོད་ཕྲེང་རྩལ་ལ་འདུད༔ ཕྱི་རབས་མོས་ལྡན་སྐྱེས་བུ་ཡིས༔ འགྲོ་འདུལ་འཕགས་པའི་དཀྱིལ་འཁོར་དུ༔ བསྙེན་སྒྲུབ་ཟབ་མོ་ཉམས་བླང་ཚེ༔ ཁ་སྐོང་མེ་མཆོད་བརྩོན་པའི་ཐབས༔ ལས་བཞི་ལྷུན་འགྲུབ་འདི་རུ་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ ས་སྟེགས་གྲུ་བཞི་དབུས་འབུར་བར༔ ལས་བཞི་གང་བརྩམས་རང་རང་གི༔ ཐིག་དང་སྲོག་ཡིག་ས་བོན་བཀོད༔ དེ་སྟེང་ཐབ་དཀྱིལ་ལས་མཐུན་གྱི༔ ཤིང་བརྩིགས་ཕྱོགས་རྣམས་ཚོན་གྱིས་བསྒྱུར༔ དེང་ཡི་ཤར་དུ་མེ་དར་དང༔ ཤར་ལྷོར་མེ་སྒྲོན་ནུབ་བྱང་དུ༔ རླུང་གཡབ་འཛུགས་ཤིང་མདུན་ངོས་སུ༔ འབུལ་རྫས་གཞུང་བཞིན་འདུ་བར་བྱ༔ བདག་བསྐྱེད་ཆོ་ག་སྔོན་སོང་མཐར༔ སྲེག་རྫས་བྱིན་གྱིས་བརླབ་པ་ནི༔ ཨོཾ་སྭ་བྷ་ཝ༴ སོགས༔ ཧཾ༔ རྫས་ཀྱི་དངོས་པོ་མ་དག་པ་ཐམས་ཅད་སྟོང་པ་ཉིད་དུ་གྱུར༔ སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་སྲེག་རྫས་རྣམས་ངོ་བོ་ཡེ་ཤེས་ཀྱི་བདུད་རྩི་ལ་རྣམ་པ་ཕྱི་ནང་གསང་བའི་མཆོད་རྫས་དྭངས་ཤིང་ཐོགས་པ་མེད་པ་འཕགས་པ་ཀུན་ཏུ་བཟང་པོའི་མཆོད་པའི་སྤྲིན་ལྟ་བུ་ནམ་མཁའི་མཐའ་དང་མཉམ་པར་གྱུར༔ ཨོཾ་ཨཱཿཧཱུྃ༔ ལན་གསུམ་དང་ནམ་མཁའ་མཛོད་སྔགས་ལན་བདུན་བརྗོད༔ དེ་ནས་ལས་མཐུན་གྱི་མེ་སྦར་པར་བསམ་ལ༔ ༢༥༧༽ཨོཾ་ཨགྣེ་ཛྭ་ལ་རཾ་རཾ༔ མེ་སྦར༔ ཡཾ་ཡཾ༔ བརྗོད་ནས་རླུང་གཡབ༔ དེ་ནས་སྲེག་ལྷ་བསྐྱེད་པ་ནི༔ ཧཱུྃ༔ འབྱུང་ལྔ་གནས་དག་ཡུམ་ལྔའི་ཀློང༔ ལྷུན་གྲུབ་བདེ་ཆེན་ཞིང་ཁམས་དབུས༔ མེ་ལྷ་ཨགྣེ་རཱ་ཛ་ནི༔ དཀར་གསལ་ཕྱག་གཉིས་བགྲང་ཕྲེང་འཛིན༔ དར་དང་རིན་ཆེན་རྒྱན་གྱིས་སྤྲས༔ པད་ཉི་ར་སྐྱེས་གདན་ལ་བཞུགས༔ དེ་ཡི་ལྟོ་བ་རབ་ཡངས་ཀློང༔ བྷྲཱུྃ་ལས་ལྷུན་གྲུབ་གཞལ་ཡས་ཁང༔ བཀོད་པ་རབ་རྫོགས་ཕོ་བྲང་དབུས༔ པདྨ་ཐབས་ཤེས་ཉི་ཟླའི་སྟེང༔ སོགས་ནས་གཞུང་གི་བསྟོད་པ་ཡན་རྫོགས་མཐར་བྱོན་སྐྱེམས་འབུལ་བ་ནི༔ རྩ་སྔགས་མཐར༔ ཨོཾ་ཨ་མྲྀ་ཏ་སརྦ་པཱུ་ཛ་ལ་ཁཱ་ཧི༔ ལན་ཉེར་གཅིག་གིས་འབུལ༔

དེ་ནས་རྫས་རྣམས་འབུལ་བ་ནི༔ ཧཱུྃ༔ སྣང་སྲིད་རྣམ་དག་མཆོད་པའི་རྫས༔ ཡེ་ཤེས་བདུད་རྩི་བླ་ན་མེད༔ དཀྱིལ་འཁོར་ལྷ་ཚོགས་དགྱེས་ཕྱིར་འབུལ༔ བཞེས་ནས་ཚོགས་རྫོགས་སྒྲིབ་དག་ཅིང༔ དོན་འགྲུབ་སྐུ་གཉིས་ཐོབ་པར་ཤོག༔ མར་ཁུ་ལ༔ རྩ་སྔགས་མཐར༔ ཨོཾ་ཨ་མྲྀ་ཏ་པཱུ་ཛ་ལ་ཁཱ་ཧི༔ ཤམ་བཅས་ལན་ཉེར་གཅིག་གིས་འབུལ༔ ཡམ་ཤིང་ལ༔ རྩ་སྔགས་མཐར༔ ཨོཾ་བོ་དྷི་བྲྀཀྵ་ཡེ་སྭཱ་ཧཱ༔ ཤམ་བཅས ་ ༢༥༨༽ ཉེར་གཅིག་གིས་ཕུལ༔ རྫས་འདུས་ལ༔ རྩ་སྔགས་མཐར༔ ཨོཾ་སརྦ་ཛྙཱ་ན་པཱུ་ཛ་ལ་ཁཱ་ཧི༔ ཤམ་བཅས་ཉེར་གཅིག་གིས་ཕུལ༔ ཞི་བ་ལ༔ ནད་གདོན་འཇིགས་བརྒྱད་སྒྲིབ་གཉིས་བག་ཆགས་དམ་ཚིག་ཉེས་ལྟུང་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ༔ རྒྱས་པ་ལ༔ ཡེ་ཤེས་ཡོན་ཏན་ཚེ་དཔལ་གཟི་བརྗིད་ཐམས་ཅད་པུཥྚིཾ་ཀུ་རུ་ཡེ་སྭཱ་ཧཱ༔ དབང་ལ༔ ལྷ་འདྲེ་མི་གསུམ་ཟས་ནོར་ལོངས་སྤྱོད་ཐམས་ཅད་ཝཱ་ཤཾ་ཀུ་རུ་ཡེ་སྭཱ་ཧཱ༔ དྲག་པོ་ལ༔ རྐྱེན་ཕྱི་ནང་གི་བར་ཆད་བདུད་བགེགས་ལོག་འདྲེན་ཐམས་ཅད་མཱ་ར་ཡ་ཕཊ༔ མཚམས་རྣམས་སུ་འདོད་གསོལ་ནི༔ ཞི་བ་ལ༔ ཧོཿ ཡི་དམ་དཀྱིལ་འཁོར་གྱི་ལྷ་ཚོགས་ཁྱེད་རྣམས་ཀྱི་ཞལ་དུ་བདུད་རྩི་སྲེག་བླུག་གི་མཆོད་པ་དམ་པ་འདི་ཕུལ་བས་བདག་ཅག་སྒྲུབ་པ་པོའི་རྐྱེན་ཕྱི་ནང་གི་བར་ཆད་ནད་གདོན་འཇིགས་པ་བརྒྱད་སོགས་ཞི་བའི་ཕྲིན་ལས་མཛོད་ཅིག༔ རྒྱས་པ་ལ༔ ཧོཿ ཡི་དམ་དཀྱིལ་འཁོར་གྱི་ལྷ་ཚོགས་ཁྱེད་རྣམས་ཀྱི་ཞལ་དུ་བདུད་རྩི་སྲེག་བླུག་གི་མཆོད་པ་དམ་པ་འདི་ཕུལ་བས་བདག་ཅག་སྒྲུབ་པ་པོའི་ཚེ་བསོད་དཔལ་ཡོན་ཡེ་ཤེས་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པའི་ཕྲིན་ལས་མཛོད་ཅིག༔ དབང་ལ༔ ཧོཿ ཡི་དམ་དཀྱིལ་འཁོར་གྱི་ལྷ་ཚོགས་ཁྱེད་རྣམས་ཀྱི་ཞལ་དུ་བདུད་རྩི་སྲེག་བླུག་གི་ ༢༥༩༽མཆོད་པ་དམ་པ་འདི་ཕུལ་བས་བདག་ཅག་སྒྲུབ་པ་པོའི་དབང་དུ་ཁམས་གསུམ་སྲིད་གསུམ་ལྷ་འདྲེ་མི་གསུམ་ཟས་ནོར་ལོངས་སྤྱོད་སྟོབས་ནུས་དབང་ཐང་ཐམས་ཅད་དབང་དུ་འདུ་བའི་ཕྲིན་ལས་མཛོད་ཅིག༔

དྲག་པོ་ལ༔ ཧོཿ ཡི་དམ་དཀྱིལ་འཁོར་གྱི་ལྷ་ཚོགས་ཁྱེད་རྣམས་ཀྱི་ཞལ་དུ་བདུད་རྩི་སྲེག་བླུག་གི་མཆོད་པ་དམ་པ་འདི་ཕུལ་བས་བདག་ཅག་སྒྲུབ་པ་པོ་ལ་གནོད་ཅིང་འཚེ་བར་བྱེད་པའི་དགྲ་གདོན་བགེགས་ཚོགས་ཐམས་ཅད་ཐལ་བའི་རྡུལ་ཕྲན་བཞིན་དུ་བརླག་པའི་ཕྲིན་ལས་མཛོད་ཅིག༔ དེ་ནས་བསྟོད་ཅིང་གཏང་རག་ནི༔ ཨོཾ་ཨཱཿཧཱུྃ༔ དངོས་སུ་འབྱོར་དང་ཡིད་ཀྱིས་སྤྲུལ༔ ཕྱི་ནང་གསང་བའི་མཆོད་པའི་སྤྲིན༔ དཀྱིལ་འཁོར་ལྷ་ཚོགས་རྣམས་ལ་འབུལ༔ དགྱེས་བཞེས་མཆོག་ཐུན་དངོས་གྲུབ་སྩོལ༔ ཨོཾ་བཛྲ་ཨརྒྷཾ་ སོགས༔ ཤཔྡ་རུ་པ་ སོགས༔ དྷརྨ་མ་ཧཱ་སརྦ་པཉྩ་རཀྟ་བ་ལིཾ་ཏ་ཁཱ་ཧི༔ དེ་ནས་གཤེགས་སྐྱེམས་འབུལ་བ་ནི༔ ཧཱུྃ༔ ཐབས་དང་ཤེས་རབ་མཉམ་སྦྱོར་བའི༔ རང་བྱུང་བདུད་རྩི་ཨ་མྲི་ཏ༔ དཀྱིལ་འཁོར་ལྷ་ཚོགས་རྣམས་ལ་འབུལ༔ བཞེས་ནས་དབང་དང་དངོས་གྲུབ་སྩོལ༔ རྩ་སྔགས་མཐར༔ སརྦ་པཉྩ་ཨ་མྲྀ་ཏ་ཁཱ་ཧི༔ ལན་ཉེར་གཅིག་གིས་འབུལ༔ དེ་ནས་ཡམ་ཤིང་རྫས་འདུས་བདུན་རེ་འབུལ་མཐར་བསྟོད་པ་ནི༔ ༢༦༠༽ ཧཱུྃ༔ ཆོས་སྐུ་སྐྱེ་བ་མེད་པ་ལས༔ རང་བཞིན་ལྷུན་གྲུབ་ལོངས་སྐུར་བཞེངསཿ ཐུགས་རྗེས་གང་འདུལ་སྐུར་སྣང་བ༔ དཀྱིལ་འཁོར་ཡོངས་རྫོགས་ལྷ་ལ་བསྟོད༔ དེ་ནས་དངོས་གྲུབ་ནི༔ ཧཱུྃ༔ བྱིན་རླབས་དངོས་གྲུབ་གཏེར་གྱི་བདག༔ ཡི་དམ་ལྷ་ཚོགས་དགོངས་སུ་གསོལ༔ བདག་ཅག་རྣལ་འབྱོར་སྒྲུབ་པ་པོར༔ དབང་དང་དངོས་གྲུབ་མ་ལུས་ཀུན༔ ད་ལྟ་ཉིད་དུ་བསྩལ་ནས་ཀྱང༔ ཚེ་འདིར་རིག་འཛིན་ས་རུ་སྐྱོལ༔ རྩ་སྔགས་མཐར༔ ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ དེ་ནས་ལྷག་ཆད་ཁ་སྐོང་བ་ནི༔ ཧོཿ དཀྱིལ་འཁོར་ལྷ་ཚོགས་གསན་ཅིང་དགོངསཿ བདག་ཅག་མ་རིག་རྐྱེན་དབང་གིས༔ ཆོ་ག་མ་དག་ལྷ་མ་གསལ༔ ཉེས་ཚོགས་ཅི་མཆིས་བཟོད་པར་གསོལ༔ ཚངས་པ་མཆོག་གི་དངོས་གྲུབ་སྩོལ༔ ཡི་གེ་བརྒྱ་པ་ལན་གསུམ་བརྗོད༔ དེ་ནས་གཤེགས་གསོལ་ནི༔ ཨོཾཿ ཡེ་ཤེས་ལྷ་ཚོགས་དབྱིངས་སུ་གཤེགས༔ དམ་ཚིག་པ་ཉིད་རང་ལ་བསྡུ༔ བརྗོད་མེད་གཉུག་མའི་གཤིས་སུ་ཨཱཿ

བཛྲ་མུ༔ ཡེ་ཤེས་པ་དབྱིངས་སུ་གཤེགས༔ དམ་ཚིག་པ་རང་ལ་ཐིམ་ནས་གཉིས་སུ་མེད་པར་གྱུར་པར་བསམ༔ དེ་ནས་བསྔོ་བ་སྨོན་ལམ་ནི༔ ཧོཿ འགྲོ་འདུལ་འཕགས་པའི་དཀྱིལ་འཁོར་དུ༔ བསྲེག་བླུགས་མཆོད་པ་ཕུལ་བའི་དགེ༔ འགྲོ་ཀུན་སངས་རྒྱས་ཐོབ་ཕྱིར་ ༢༦༡༽བསྔོ༔ ཀུན་ཀྱང་རང་རིག་མངོན་གྱུར་ནས༔ མི་འགྱུར་ཆོས་སྐུའི་དགོངས་ཀློང་དུ༔ གདོད་མའི་གཏན་སྲིད་ཟིན་པར་ཤོག༔ དེ་ནས་བཀྲ་ཤིས་ནི༔ ཧཱུྃ༔ རྩ་གསུམ་ལྷ་ཡི་བྱིན་རླབས་ཀྱིས༔ བདག་ཅག་སྒྲུབ་མཆོག་འཁོར་བཅས་ལ༔ འཇིགས་བརྒྱད་ཞི་དང་ཚེ་བསོད་རྒྱས༔ སྣང་བ་དབང་བསྡུས་ལོག་འདྲེན་སྒྲོལ༔ ལས་བཞི་ལྷུན་གྱིས་གྲུབ་པ་ཡི༔ བཀྲ་ཤིས་དམ་པ་དེང་འདིར་སྩོལ༔ ཅེས་དང༔ གཞན་ཡང་བཀྲ་ཤིས་ཅི་རིགས་ཀྱིས་མཐའ་བརྒྱན་པར་བྱའོ༔ ས་མ་ཡཿ དེ་ལྟར་རྣལ་འབྱོར་ལྡན་པ་ཡིས༔ མེ་ཉིད་ཡེ་ཤེས་ལྷ་རུ་ཤེས༔ སྲེག་རྫས་བདུད་རྩིའི་རང་བཞིན་དུ༔ དམིགས་ཏེ་ཕུལ་བའི་བསོད་ནམས་ཀྱིས༔ ཉམས་ཆགས་བསྐང་ཞིང་ཚོགས་གཉིས་རྫོགས༔ གང་འདོད་ལས་ཀྱི་ཕྲིན་ལས་འགྲུབ༔ སྐལ་ལྡན་བུ་ཡིས་དཔལ་དུ་ཤར༔ ཉམས་སུ་ལོངས་དང་དོན་གཉིས་འབྱུང༔ སྐལ་མེད་རྣམས་ལ་འདི་མ་འཕྲད༔ གཏེར་གྱི་སྲུང་མས་གཉེར་གྱིས་ཤིག༔ དམ་ལྡན་བུ་ལ་འཕྲད་པར་ཤོག༔ ས་མ་ཡ༔ ཟབ་རྒྱ༔ གསང་རྒྱ༔ བརྡ་ཐིམ༔ ༔ ཅེས་པ་འདི་ཡང་ཤཱི་ལ་བཛྲ་ངོར་བདེ་བའི་རྡོ་རྗེས་ཉམས་ཆོས་ཡིག་རིས་སུ་བྲིས་པ་དགེའོ།། ༢༦༢༽