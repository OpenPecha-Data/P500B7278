༡༥༽སྙན་བརྒྱུད་ཟབ་རྒྱ་ཟབ་རྒྱ་ཟབ་རྒྱ༔ ཆོས་ཉིད་མཁའ་འགྲོའི་གསང་མཛོད་ལས༔ ཕག་མོའི་རྫོགས་རིམ་གསང་བ་ཐུགས་ཀྱི་རྒྱ་ཅན་ཤིན་ཏུ་ཟབ་པ་མཁའ་སྤྱཽད་བགྲོད་པའི་མྱུར་ལམ་དོན་གྱི་སྙིང་པོ་ཟབ་པའི་མཐར་ཐུག་འོད་གསལ་མངོན་གྱུར་བཞུགས༔ ༡༦༽ ན་མོ་གུ་རུ་པདྨ་ཛྙཱ་ན་ཌཱ་ཀི་ཡེ༔ གདོད་ནས་རྣམ་དག་སྤྲོས་པ་བྲལ་བའི་དབྱིངས༔ ལྷུན་གྲུབ་སྐུ་དང་ཡེ་ཤེས་ཡོན་ཏན་རྫོགས༔ ཐུགས་རྗེ་ཀུན་ཁྱབ་རང་བྱུང་སྤྲུལ་པའི་སྐུ༔ ལྷན་སྐྱེས་ཡེ་ཤེས་མཁའ་འགྲོའི་ཚོགས་ལ་འདུད༔ གསང་ཆེན་མྱུར་ལམ་བླ་ན་མེད་པའི་ཆོས༔ ཚེ་གཅིག་ཡང་དག་རྫོགས་པའི་སངས་རྒྱས་སུ༔ སྐད་ཅིག་གཅིག་གིས་གྲོལ་བར་བྱེད་པ་ཡི༔ མཐར་ཐུག་གནད་ཀྱི་མན་ངག་འདི་རུ་འགོད༔ སྔོན་ཚེ་འོག་མིན་གསང་ཆེན་རོལ་པ་རུ༔ རྡོ་རྗེ་ཕག་མོའི་ཐུགས་ནས་ཐུགས་བརྒྱུད་དེ༔ དགའ་རབ་ཤྲཱི་སེང་ཧར་དགོངས་པ་བབས༔ པད་འབྱུང་རིག་འཛིན་ ༡༧༽ ལོ་པཎ་ཚོགས་རྣམས་ཀྱིས༔ སྙན་ནས་སྙན་བརྒྱུད་དགོངས་པའི་གཏད་རྒྱས་ཐེབས༔ མཁར་ཆེན་བཟའ་དང་ཤེལ་དཀར་རྡོ་རྗེ་འཚོ༔ ཀ་ལ་སིདྡྷི་ལ་སོགས་ཇོ་མོ་ལྔར༔ གསང་ཆེན་ཐེག་པ་མཆོག་འདིའི་བཀའ་བབས་ནས༔ ཟག་བཅས་ཕུང་པོ་འཇའ་ལུས་འོད་སྐུར་གྲོལ༔ ཕྱི་རབས་རྗེས་འཇུག་གདུལ་བྱ་སྐྱོབ་པའི་ཕྱིར༔ རིག་པ་འོད་གསལ་དབྱིངས་སུ་གཏེར་རྒྱས་བཏབ༔ མ་འོངས་སྙིགས་མ་སུམ་ཅུ་ཁ་རལ་དུས༔ མཐིང་འོད་འབར་མའི་ཐུགས་སྤྲུལ་སུ་ཁའི་མཚན༔ པདྨོ་ཡོ་གིའི་བརྟུལ་ཞུགས་མཆོག་བཟུང་ནས༔ གདུལ་བྱ་ལས་ཅན་འགྲོ་བ་ཐབས་ཀྱིས་སྐྱོབ༔ ༡༨༽མ་ངེས་གང་འདུལ་མཛད་པ་ཅིར་ཡང་སྟོན༔ དགོངས་པ་ཀློང་རྡོལ་གཏེར་བཅུད་ཡུལ་དུ་འདོམས༔ བརྒྱུད་གསུམ་ཆུ་བོ་གཅིག་ཏུ་འདྲེས་པ་ཡི༔ རིག་པ་མི་འགྱུར་སྒྲོམ་ནས་ཆོས་འདི་བཏོན༔ བྱེ་མའི་གྲངས་ཀྱི་འགྲོ་བ་སྐྱོབ་པར་འགྱུར༔ ས་མ་ཡ༔ ཕྱི་ནང་རྒྱུ་རྐྱེན་ཕུན་སུམ་ཚོགས་པ་ཡིས༔ ཟབ་མོ་ལུས་ཀྱི་དཀྱིལ་འཁོར་རིམ་བཞིན་ཆགས༔ འབྱུང་ལྔ་རྣམ་དག་བདེ་གཤེགས་ཡུམ་ལྔ་སྟེ༔ ཕུང་ལྔ་རྣམ་དག་རྒྱལ་བ་རིགས་ལྔར་སྦྱོར༔

ཚོགས་ཡུལ་རྣམ་དག་སེམས་དཔའ་སེམས་མ་སྟེ༔ ཡིད་ཆོས་རྣམ་དག་བདེ་སྟོང་ཀུན་ཏུ་བཟང༔ རྩ་ཁམས་རྣམ་དག་ཡེ་ཤེས་བདུད་རྩིའི་སྤྲིན༔ དབུ་རྐྱང་རོ་གསུམ་སྐུ་གསུམ་རྫོགས་པའི་དབྱིངས༔ འཁོར་ལོ་ལྔ་པོ་དབྱིངས་ཀྱི་ཞིང་ཁམས་ལྔ༔ དཀར་དམར་ཐིག་ལེ་དཔའ་བོ་མཁའ་འགྲོ་སྟེ༔ དེ་ཡང་བདེ་བའི་ངོ་བོ་རོ་མ་སྟེ༔ ཟས་ཀྱི་བཅུད་ལེན་དྲི་གཤང་འདོར་སྡོམ་བྱེད༔ གནད་དུ་བསྣུན་པས་བདེ་སྟོང་མངོན་དུ་འགྱུར༔ ཐབས་མཆོག་མི་འགྱུར་བདེ་ཆེན་ཡེ་ཤེས་སུ༔ སྣོད་བཅུད་འཁྲུལ་པའི་ཆོས་ཁམས་འཇིག་པར་བྱེད༔ སྟོང་པའི་ངོ་བོ་རྐྱང་མ་འགྲེང་བུར་གནས༔ ཡན་ལག་མེད་པ་རང་བཞིན་བཞག་པ་ན༔ རྣམ་པ་རྟོག་ཚོགས་འཆར་ནུབ་ལས་བྱེད་ཅིང༔ ཁྲག་དང་ཆུ་སེར་རླུང་གི་འབེབས་ལྡོག་བྱེད༔ གནད་དུ་བསྣུན་པས་རྟོག་ ༡༩༽པའི་འཁོར་ལོ་འཇིག༔ ཤེས་རབ་རྣམ་ཀུན་མཆོག་ལྡན་སྟོང་པ་ཉིད༔ གསལ་སྟོང་ཟུང་འཇུག་ཡེ་ཤེས་མངོན་དུ་འགྱུར༔ བདེ་སྟོང་གཉིས་མེད་ངོ་བོ་དབུ་མ་སྟེ༔ རླུང་གིས་འདར་ཞིང་ཟླ་ཉི་དབྱིངས་སུ་སྡུད༔ དུས་སྦྱོར་བཅུ་གཉིས་རླུང་གིས་འཕོ་བ་དང༔ རྟེན་འབྲེལ་བཅུ་གཉིས་ཀུན་གྱི་དྲོད་འཛིན་ཅིང༔ གནད་དུ་བསྣུན་པས་རིག་སྟོང་ཟུང་འཇུག་གི༔ ཁྱད་པར་ཀུན་མཁྱེན་ཡེ་ཤེས་མངོན་དུ་བྱེད༔ སྤྱི་བོ་བདེ་བ་ཆེན་པོའི་འཁོར་ལོ་ན༔ དཀར་ལ་འཚེར་བའི་རྩ་འདབ་སུམ་ཅུ་གཉིས༔ ངོ་བོ་མེ་ལོང་ལྟ་བུའི་ཡེ་ཤེས་ལ༔ རྣམ་པ་ཐིག་ལེ་རོལ་པ་མཁའ་འགྲོར་ཤར༔ གཞོམ་གཞིག་བྲལ་བ་རྡོ་རྗེའི་ཆོས་དང་ལྡན༔ ཆོས་ཉིད་མཁའ་ལ་ཐོགས་མེད་ཤུགས་ཀྱིས་འགྲོ༔ རྒྱལ་བའི་མཚན་གྱི་གྲངས་ཀྱི་རྣམ་པར་གནས༔ མགྲིན་པ་ལོངས་སྤྱོད་རྫོགས་པའི་འཁོར་ལོར་ན༔ དམར་ལ་འཚེར་བའི་རྩ་འདབ་བཅུ་དྲུག་པོ༔ ངོ་བོ་སོ་སོར་རྟོགས་པའི་ཡེ་ཤེས་ལ༔ རྣམ་པ་ཐིག་ལེ་རོལ་པ་མཁའ་འགྲོར་ཤར༔ མཁྱེན་གཉིས་མ་འགགས་སོ་སོ་རང་རིག་པའི༔ ཡེ་ཤེས་ངང་དུ་འཁོར་འདས་རོ་གཅིག་རྟོགས༔ མ་ཆགས་ཆགས་བྲལ་པདྨ་ལྟ་བུར་གནས༔ འགྲོ་བའི་སེམས་མཁར་ཡེ་ཤེས་ཉི་མའི་གཟུགས༔

རྟག་ཏུ་མི་འགགས་ ༢༠༽འགྲོ་འོང་བྲལ་བར་གནས༔ སྙིང་ག་དྲན་པ་འདུས་པའི་འཁོར་ལོ་ན༔ མཐིང་འོད་བཀྲག་ཏུ་འབར་བའི་རྩ་འདབ་བརྒྱད༔ ངོ་བོ་ཆོས་ཀྱི་དབྱིངས་ཀྱི་ཡེ་ཤེས་ལ༔ རྣམ་པ་ཐིག་ལེ་རོལ་པ་མཁའ་འགྲོར་གནས༔ མ་རིག་འཁྲུལ་པའི་འཁོར་ལོ་མ་ལུས་པ༔ ཡེ་ཤེས་ཉིད་དབྱིངས་མངོན་དུ་གྱུར་པའི་ཚེ༔ སྐད་ཅིག་ཉིད་བཅོམ་རྫོགས་སངས་རྒྱས་པའི་ལམ༔ མཐར་ཕྱིན་ནང་གསལ་གཞོན་ནུ་བུམ་པའི་སྐུར༔ བདེ་ཆེན་ཉིད་དབྱིངས་ཟུང་འཇུག་དག་པའི་མཁར༔ དོན་གཉིས་མཛད་པ་རྒྱ་ཆེན་མཐར་ཕྱིན་ནས༔ རྟག་ཁྱབ་ལྷུན་གྲུབ་བཀོད་པ་འགྲོ་ལ་སྟོན༔ ལྟེ་བ་སྐྱེད་བྱེད་སྤྲུལ་པའི་འཁོར་ལོ་ན༔ སེར་ལ་སྣུམ་པའི་རྩ་འདབ་སུམ་ཅུ་གཉིས༔ ངོ་བོ་མཉམ་པ་ཉིད་ཀྱི་ཡེ་ཤེས་ལ༔ རྣམ་པ་ཐིག་ལེ་རོལ་པ་མཁའ་འགྲོར་བཞུགས༔ མ་དག་འཁོར་དང་དག་པ་མྱང་འདས་ཀུན༔ སྐྱེད་སྡུད་ཡོན་ཏན་ཀུན་གྱི་གཞི་འཛིན་པ༔ རིན་ཆེན་འདོད་འབྱུང་ནོར་བུ་ཇི་བཞིན་དུ༔ ཆོས་ཉིད་མཁའ་ལ་ཆོས་ཅན་འཁོར་ལོར་ངོམ༔ དབྱེར་མེད་མཉམ་ཉིད་ངང་དུ་འགྲོ་ལྡོག་བྱེད༔ གསང་གནས་བདེ་བ་སྐྱོང་བའི་འཁོར་ལོ་ན༔ ལྗང་ལ་འབར་བའི་རྩ་འདབ་དྲུག་ཅུ་བཞི༔ ངོ་བོ་བྱ་བ་གྲུབ་པའི་ཡེ་ཤེས་ལ༔ རྣམ་པ་ཐིག་ལེ་རོལ་པ་མཁའ་འགྲོར་སྟོན༔ མ་དག་ ༢༡༽འགྲོ་བའི་སྐྱེ་གནས་འཇུག་ལེན་བསྐྱེད༔ ཡང་དག་བདེ་ཆེན་གསང་ལམ་མཐར་ཕྱིན་གནས༔ ལས་རྣམས་ཀུན་གྱི་སྤྲོ་བསྡུའི་བྱེད་པོར་གནས༔ རྟེན་འབྲེལ་བཅུ་གཉིས་ཡེ་ཤེས་ངང་དུ་ལྡོག༔ ནམ་མཁའ་ལྟ་བུའི་དགོངས་པ་མངོན་དུ་འགྱུར༔ ཆོས་ཅན་སྣང་བ་ཆོས་ཉིད་རྗེས་སུ་འགྲོ༔ བསམ་གྱིས་མི་ཁྱབ་ལྷན་སྐྱེས་ཡེ་ཤེས་ངང༔ འཁྲུལ་པའི་སྣང་བ་མ་ལུས་འཇིག་པར་བྱེད༔ དེ་ལས་ཡན་ལག་དང་ནི་ཉིང་ལག་ཚུལ༔ རྩ་ཆེན་རྩ་ཕྲན་དབྱེ་བ་མ་ངེས་ཀྱང༔ གྲངས་ཅན་རྩ་ནི་དྲུག་བརྒྱ་བདུན་ཅུར་གནས༔ ཡེ་ཤེས་འཆར་བའི་རྩ་ནི་དྲུག་ཅུ་སྟེ༔ གནས་ཡུལ་དུར་ཁྲོད་ཧེ་རུའི་ཞིང་དང་སྦྱོར༔ རྩ་གསུམ་དྲན་འདུས་འཁོར་ལོའི་ཤར་གྱི་རྩ༔ སུམ་སྐོར་ལྷོ་རུ་ཁྱམ་མ་ནུབ་གཏུམ་མ༔

བྱང་དུ་འདོད་མ་ཤར་ལྷོ་རྡུལ་བྲལ་མ༔ རྩ་ཆེན་བརྒྱད་པོ་ཉོན་མོངས་དབྱིངས་འཇོམས་ཡུམ༔ ཡེ་ཤེས་ཆེན་པོས་ཀུན་རྟོག་གདོན་ལ་རོལ༔ དུད་ཁྲོད་བརྒྱད་དུ་ཡེ་ནས་ལྷུན་གྱིས་གྲུབ༔ རྡུལ་བྲལ་མ་ལས་གཉིས་གྱེས་ཧེ་རུའི་གནས༔ ཕྱོགས་བཞིའི་རྩ་ཡི་གཡས་གཡོན་གཉིས་དང་ནི༔ མདུན་ནས་རེ་རེ་རྡུལ་བྲལ་མ་ལས་གཉིས༔ གནས་ཆེན་ཉི་ཤུ་རྩ་བཞི་རྟེན་དང་ནི༔ བརྟེན་པའི་འཁོར་ལོར་ ༢༢༽མ་ལུས་རབ་ཏུ་རྫོགས༔ ཕྱོགས་བཞིའི་རྩ་ཡི་རྒྱབ་ནས་རེ་རེ་དང༔ རྡུལ་བྲལ་མ་ཡི་མདུན་རྒྱབ་གཡས་གཡོན་ནས༔ དག་པའི་རྩ་ཆེན་ར་བཞི་གྱེས་པ་ལ༔ ཡུལ་ཆེན་སུམ་ཅུ་སོ་གཉིས་ཞིང་བཀོད་རྫོགས༔ ཡན་ལག་ཉིང་ལག་གྲངས་སུ་བགྲང་བ་ལས༔ གནས་དང་ཉེ་གནས་ཞིང་དང་ཉེ་ཞིང་སོགས༔ དཔའ་བོ་མཁའ་འགྲོ་བརྟེན་པའི་དལ་དུ་རྫོགས༔ མདོར་ན་རྡོ་རྗེ་ཕུང་པོ་གྲོང་ཁྱེར་དུ༔ ཕྱི་ནང་དཀྱིལ་འཁོར་ཡོངས་གྲུབ་ཆེན་པོར་གནས༔ རྩ་ལ་ལམ་བྱས་རླུང་གི་རྒྱུ་བ་ནི༔ གྲངས་ཅན་ཉི་ཁྲི་ཆིག་སྟོང་བདུན་བརྒྱ་དང༔ གྲངས་མེད་ཀུན་རྟོག་བཞོན་པའི་གྲངས་སུ་འབྱུང༔ བཙོན་དུ་བཟུང་བས་ལས་རླུང་རྒྱུ་བ་འགགས༔ གསལ་སྟོང་ཡེ་ཤེས་ཆེན་པོ་གསལ་བར་སྟོན༔ ངོ་བོ་ལོངས་སྤྱོད་རྫོགས་པའི་འཁོར་ལོ་སྟེ༔ རྒྱལ་ཀུན་གསུང་གི་རྡོ་རྗེར་ལྷུན་གྱིས་གྲུབ༔ ཐིག་ལེ་བྱང་ཆུབ་སེམས་ཀྱི་དཀྱིལ་འཁོར་ནི༔ སྐྱེད་བྱེད་བདེ་བ་ཆེན་པོའི་འཁོར་ལོ་ན༔ དཔའ་བོ་ཡབ་ཡུམ་ཨ་ཧཾ་ཚུལ་དུ་བཞུགས༔ རྩ་གནས་དག་པ་དབྱིངས་ཀྱི་དཀྱིལ་འཁོར་ན༔ དཔའ་བོ་མཁའ་འགྲོ་ཐིག་ལེ་དཀར་དམར་ཚུལ༔ རང་རང་རྩ་ཡི་མདུད་པའི་སྟེང་འོག་གནས༔ ཁམས་ནི་བརྡལ་ཏེ་འདི་ཉིད་གནད་བསྣུན་ན༔ སྐུ་དང་ཡེ་ཤེས་ ༢༣༽ ཡོན་ཏན་བསམ་མི་ཁྱབ༔ འབད་མེད་རང་གསལ་ཆེན་པོར་མཐོང་བར་འགྱུར༔ རྩ་གནས་དག་པ་རྒྱལ་བ་རྣམས་ཀྱི་སྐུ༔ རླུང་གི་འཇུག་ལྡང་གནས་དག་རྒྱལ་བའི་གསུང༔ ཐིག་ལེ་དག་པ་བདེ་ཆེན་རྒྱལ་བའི་ཐུགས༔ སྐུ་གསུམ་དབྱེར་མེད་གཅིག་ཏུ་གྱུར་པ་ལས༔ ཐུགས་ལས་ནང་གསལ་ཆོས་སྐུའི་ཡེ་ཤེས་གསུམ༔

གསུང་ལས་ཕྱིར་གསལ་ལོངས་སྐུའི་ཡེ་ཤེས་ལྔ༔ སྐུ་ལས་བྱ་བྱེད་སྤྲུལ་པའི་ཡེ་ཤེས་གཉིས༔ ད་ལྟ་ཉིད་ནས་གཞི་རུ་ལྷུན་གྱིས་གྲུབ༔ དེ་ལྟར་དབྱིངས་དང་ཡེ་ཤེས་དབྱེར་མེད་ལས༔ ཟུང་འཇུག་སྤྲུལ་པའི་རྣམ་རོལ་མ་འགགས་པ༔ ཕྱི་ནང་འབྱུང་བ་སྣོད་བཅུད་ལུས་དང་ཡུལ༔ འདོད་ཡོན་ལྔ་ཡི་རྣམ་པར་ཡོངས་ཤར་ཀུན༔ ངོ་བོ་མཉམ་ཉིད་རིག་པ་བྱང་ཆུབ་སེམས༔ སྤྲོས་བྲལ་རྣམ་ཐར་གསུམ་ལྡན་སྟོང་པ་ཉིད༔ སྨྲ་བསམ་བརྗོད་བྲལ་དེ་བཞིན་ཉིད་ཀྱི་ངང༔ སྐུ་དང་ཡེ་ཤེས་ཀུན་གྱི་དབང་ཕྱུག་ཏུ༔ ངོ་བོ་ཉིད་དུ་ཡེ་ནས་རོ་གཅིག་ཅིང༔ འཁོར་འདས་གཉིས་ཀྱིས་བསྡུས་པའི་ཆོས་རྣམས་ཀུན༔ ཀུན་གྱི་སྤྲོ་དང་བསྡུ་བའི་བྱེད་པོར་ཤར༔ དཔེར་ན་རྒྱ་མཚོའི་ནང་གི་གཟའ་སྐར་ཀུན༔ ཤར་དུས་ཉིད་ནས་རྒྱ་མཚོའི་ཆུ་རུ་མཉམ༔ ཆུ་ལས་གཞན་ན་གཟུགས་ ༢༤༽བརྙན་མ་གྲུབ་ལྟར༔ རིག་པའི་རྩལ་ལས་སེམས་དངསེམས་བྱུང་ཆོས༔ སེམས་ཀྱི་ཆོ་འཕྲུལ་ལྟ་བུར་ཕྱི་ནང་གི༔ སྣོད་བཅུད་གཉིས་ཀྱི་སྣང་བ་མ་འགགས་ཤར༔ སྟོང་གཟུགས་སྒྱུ་མའི་སྣང་བ་ཇི་བཞིན་དུ༔ སྣང་བ་སེམས་མིན་སེམས་ལས་གཞན་པའང་མིན༔ རྒྱུ་རྐྱེན་རྟེན་འབྲེལ་ཙམ་དུ་སྣང་ན་ཡང༔ གདོད་མའི་གཞི་ལས་རྒྱུ་རྐྱེན་ཤུགས་ཀྱིས་སྟོང༔ གདོད་ནས་རྣམ་ཀུན་མཆོག་ལྡན་སྟོང་པ་ཉིད༔ དེ་བཞིན་ཉིད་དབྱིངས་འོད་གསལ་ཟུང་འཇུག་སྐུ༔ ཡེ་ཤེས་ལྔ་རྫོགས་ཉོན་མོངས་རྣམ་ཀུན་འཇོམས༔ གཟུང་བའི་ཡུལ་མེད་སེམས་ཀྱི་སྣང་བ་སྟོང༔ ཟང་ཐལ་དྲི་མེད་མཁའ་དབྱིངས་དག་པ་བཞིན༔ འཛིན་པའི་སེམས་མེད་བྱེད་པའི་མཁན་པོ་སྟོང༔ ཀུན་བྱེད་པོ་ནི་རིག་པ་བྱང་ཆུབ་སེམས༔ དེ་ནི་བློ་དང་ཡུལ་གྱི་ཆོས་ལས་འདས༔ གནས་ལུགས་མ་བཅོས་རྫོགས་པའི་དཀྱིལ་འཁོར་གྱི༔ ངོ་བོ་མ་འཁྲུལ་ཇི་བཞིན་རྟོགས་པ་ན༔ ནམ་མཁའི་ཁམས་ལ་ཉི་མའི་དཀྱིལ་འཁོར་བཞིན༔ མ་རིག་མུན་པ་འོད་གསལ་ངང་དུ་སྦྱངས༔ གསལ་ཁྱབ་སྣང་སྟོང་ཟུང་འཇུག་ཡེ་ཤེས་ཐུགས༔ བདེ་ཆེན་མི་འགྱུར་སྐུ་དང་མཉམ་སྦྱོར་བ༔ མ་ལུས་མི་ལུས་རྒྱལ་བའི་དཀྱིལ་འཁོར་ཀུན༔

རང་བྱུང་ཡེ་རྫོགས་ཆེན་པོར་ལྷུན་གྱིས་གྲུབ༔ ཨ་ལ་བརྟེན་ ༢༥༽ནས་ཡི་གེའི་ས་བོན་འབྱུང༔ ཨ་དངོས་རང་བཞིན་མ་གྲུབ་སྟོང་པ་ཉིད༔ ངོ་བོ་ཆོས་ཀྱི་སྐུ་རུ་རོ་གཅིག་གོ༔ དེ་ལ་ཨུ་བཏགས་འབྲེལ་པ་ཅན་དུ་འབྱུང༔ སྟོང་པའི་ངང་ལས་གསལ་མདངས་མ་འགགས་ཤར༔ ངོ་བོ་ལོངས་སྤྱོད་རྫོགས་པའི་སྐུ་རུ་གྲུབ༔ ཨ་ཨུ་མ་གསུམ་འདུས་པས་ཨོཾ་དུ་འབྱུང༔ སྣང་སྟོང་ཟུང་འཇུག་སྤྲུལ་པའི་སྐུ་རུ་ཤར༔ ཐུགས་རྗེ་མ་འགགས་སྐུ་གསུམ་ལྷུན་གྱིས་གྲུབ༔ དེ་བཞིན་སྟོང་ཉིད་དབྱིངས་ནི་མ་ངེས་པ༔ རང་བཞིན་ཤེས་རབ་རླུང་གིས་བསྐྱོད་པ་ལས༔ འོད་ལྔ་ལྷུན་གྱིས་གྲུབ་པའི་དཀྱིལ་འཁོར་ཤར༔ ཐུགས་རྗེའི་རྩལ་ལས་རྟོག་ཅིང་དཔྱོད་པའི་འཕྲུལ༔ རྒྱུ་ནི་བདག་ཉིད་རྐྱེན་ནི་དེ་མ་ཐག༔ དེ་གཉིས་འདུས་པས་ཀུན་བརྟགས་འཁོར་ལོར་གྲུབ༔ རང་བཞིན་མཐོང་བའི་རྩལ་ལས་ཤེས་རབ་འབར༔ གཉིས་སྣང་རྟོག་གཅོད་རིག་པའི་རང་ཞལ་མཐོང༔ རྒྱུ་ནི་རང་བྱུང་རྐྱེན་ནི་ཡེ་ཤེས་ཏེ༔ རྒྱ་རྐྱེན་འདུས་པའི་ཡོངས་གྲུབ་དཀྱིལ་འཁོར་ཀུན༔ རིག་པ་རང་ངོར་རང་གསལ་འགྱུར་བ་མེད༔ གདོད་མའི་གཞི་ལ་ཀུན་ཏུ་བཟང་པོར་རྟོགས༔ འབྱུང་ལྔ་རྣམ་དག་གདོད་ནས་ཡུམ་ཆེན་ལྔ༔ ནམ་མཁར་སྣང་བ་རབ་རིབ་དྲི་མ་སྟེ༔ སྣང་འཛིན་དག་པའི་སྟོང་ཆེན་ཆོས་ཀྱི་དབྱིངས༔ ཀུན་ཁྱབ་ ༢༦༽འགྱུར་མེད་དབྱིངས་ཕྱུག་མ་རུ་གྲུབ༔ ཆུ་རུ་སྣང་བ་གཉིས་འཛིན་རྟོག་པ་ཙམ༔ གཉིས་མེད་ངང་མཐོང་གསལ་སྟོང་དབྱེར་མེད་པ༔ ཡུམ་ཆེན་མ་མ་ཀི་རུ་ལྷུན་གྱིས་གྲུབ༔ ས་རུ་སྣང་བ་ཀུན་ཏུ་རྟོག་པའི་འཕྲུལ༔ ཞེན་འཛིན་རྣམ་དག་བདེ་བ་ཆེན་པོ་སྟེ༔ སྒྲིབ་པ་ཀུན་བྲལ་སངས་རྒྱས་སྤྱན་མར་གྲུབ༔ མེ་རུ་སྣང་བ་བག་ཆགས་གོམས་པ་ཙམ༔ འཛིན་ཞེན་ཁམས་སྟོང་སོར་རྟོགས་ཡེ་ཤེས་དབྱིངས༔ གདོད་ནས་རྣམ་དག་གོས་དཀར་མ་རུ་གནས༔ རླུང་དུ་སྣང་བ་ཉེར་ལེན་འཛིན་པའི་མཐུ༔ བདག་གཞན་གཉིས་མེད་ངོ་བོ་ཉིད་མཐོང་ན༔ རླུང་ཁམས་རྣམ་དག་དམ་ཚིག་སྒྲོལ་མར་གྲུབ༔ དེ་ལ་དེར་བརྟེན་སྣོད་བཅུད་སྣང་བའི་ཡུལ༔

གཟུགས་སུ་སྣང་བ་མེ་ལོང་ཡེ་ཤེས་ངང༔ སྒྲ་རུ་གྲགས་པ་མཉམ་ཉིད་ཡེ་ཤེས་ཏེ༔ དྲི་རུ་རྟོག་པ་སོར་རྟོགས་ཡེ་ཤེས་རྒྱན༔ རོ་རུ་སྣང་བ་བྱ་གྲུབ་ཡེ་ཤེས་ཀློང༔ རེག་བྱར་སྣང་བ་ཆོས་དབྱིངས་ཡེ་ཤེས་ཆེ༔ འཛིན་ཞེན་གྱིས་བཅིང་མ་དག་འཁོར་བའི་ཡུལ༔ འཛིན་པ་རྣམ་དག་ཡེ་ཤེས་དཀྱིལ་འཁོར་ཏེ༔ འདི་ལ་བསལ་བཞག་གྲུབ་བསལ་གང་ཡང་མེད༔ ཕུང་པོ་ལྔ་ནི་བཅོམ་ལྡན་རིགས་ལྔ་ཡབ༔ གཟུགས་ཕུང་འཛིན་ཞེན་རྣམ་པར་དག་པ་ཉིད༔ རྣམ་པར་སྣང་མཛད་སྐུ་ཡི་དཀྱིལ་འཁོར་ཡིན༔ ཚོར་ཕུང་ ༢༧༽རྣམ་དག་བཅོམ་ལྡན་རིན་ཆེན་འབྱུང༔ འདུ་བྱེད་རྣམ་དག་བཅོམ་ལྡན་དོན་ཡོད་གྲུབ༔ རྣམ་ཤེས་རྣམ་དག་རྡོ་རྗེ་མི་བསྐྱོད་པ༔ འཁོར་འདས་ཆོས་ཀུན་ཕུང་པོ་ལྔ་ཡིས་བཅིངས༔ ཞེན་འཛིན་རྣམ་དག་སངས་རྒྱས་ཁོ་ནར་མཐོང༔ ཀུན་གཞི་གནས་དག་ཆོས་སྐུ་ཀུན་ཏུ་བཟང༔ ཆོས་ཁམས་རྣམ་དག་བདེ་ཆེན་ཀུན་བཟང་མོ༔ རྣམ་ཤེས་རྣམ་དག་ནམ་མཁའི་སྙིང་པོ་སྟེ༔ ཉོན་ཡིད་རྣམ་དག་སྒྲིབ་པར་རྣམ་པར་སེལ༔ ཡིད་ཡུལ་རྣམ་དག་ས་ཡི་སྙིང་པོ་སྟེ༔ མིག་དབང་གནས་དག་བྱམས་པ་ཀུན་ཏུ་གཟིགས༔ སྣ་དབང་གནས་དག་འཕགས་ཆེན་ཀུན་ཏུ་བཟང༔ རྣ་དབང་གནས་དག་ཕྱག་ན་རྡོ་རྗེ་དང༔ ལྕེ་དབང་གནས་དག་འཇམ་དཔལ་གཞོན་ནུའི་སྐུ༔ ལུས་དབང་གནས་དག་སྤྱན་རས་གཟིགས་དབང་སྟེ༔ ཚོགས་བརྒྱད་གནས་དག་བྱང་ཆུབ་སེམས་དཔའ་བརྒྱད༔ ཡུལ་བརྒྱད་གནས་དག་སྒེག་མོ་ཕྲེང་ཐོགས་མ༔ རྡོ་རྗེ་གླུ་གར་བདུག་པ་མེ་ཏོག་མ༔ ཨ་ལོ་ཀེ་དང་རྡོ་རྗེ་དྲི་ཆབ་མ༔ སྟོང་ཆེན་སེམས་མ་བརྒྱད་དུ་ལྷུན་གྱིས་གྲུབ༔ མདོར་ན་སྣང་སྲིད་འཁོར་འདས་ཆོས་རྣམས་ཀུན༔ རྒྱལ་བའི་སྐུ་གསུང་ཐུགས་ཡོན་ཕྲིན་ལས་ལྔར༔ རང་བཞིན་ལྷུན་གྲུབ་རྫོགས་པའི་འཁོར་ལོ་རུ༔ གདོད་ནས་རྣམ་དག་རབ་འབྱམས་རྒྱལ་བའི་ ༢༨༽ཞིང༔ ངོ་བོ་ཆོས་ཀྱི་སྐུ་རུ་རོ་གཅིག་གོ༔ དེ་ལྟར་རྒྱུ་དང་ཡི་གེ་བྱིན་རླབས་ཀྱི༔ གཏན་ཚིགས་ཆེན་པོ་གསུམ་གྱིས་མཐོང་བ་ཡིས༔ དབྱིངས་དང་ཡེ་ཤེས་དབྱེར་མེད་དགོངས་པ་ཡང༔

ལྐོག་ཏུ་མ་གྱུར་མངོན་སུམ་ཆེན་པོ་རུ༔ ཟབ་མོ་ལུས་ཀྱི་དཀྱིལ་འཁོར་འདི་རུ་རྫོགས༔ ཐབས་ལ་མཁས་པས་གནད་དུ་བསྣུན་བྱས་ན༔ སྲོག་དང་གྱེན་རྒྱུ་ཐུར་སེལ་མེ་མཉམ་དང༔ ཁྱབ་བྱེད་རླུང་སྟེ་རྩ་བའི་རླུང་དང་ནི༔ ས་ཆུ་མེ་རླུང་འབྱུང་བ་ནམ་མཁའི་རླུང༔ རླུང་བཅུ་དབུ་མའི་དབྱིངས་སུ་གསོད་པའི་མཐུས༔ དབུ་མར་རོ་རྐྱང་མདུད་པ་ཉེར་གཅིག་པོ༔ རིམ་ཞིག་ས་དང་ལམ་གྱི་ཡོན་ཏན་རྫོགས༔ མདུད་པའི་སྲོག་ནི་སྐྱེད་བྱེད་འཁོར་ལོ་སྟེ༔ དེ་ཞིག་པས་ནི་དང་པོའི་རྟོགས་པ་འཆར༔ དེ་བཞིན་འཁོར་ལོ་ལྔ་ཡི་སྟེང་འོག་གི༔ མདུད་པ་རེ་གྲོལ་ས་རེའི་རྟོགས་པ་སྐྱེ༔ ཆོས་ཀྱི་འཁོར་ལོའི་རྒྱ་གྲོལ་ས་ལྔ་པ༔ ལོངས་སྤྱོད་འཁོར་ལོ་བརྒྱད་པ་མི་གཡོ་བ༔ བདེ་ཆེན་འཁོར་ལོ་བཅུ་པ་ཆོས་ཀྱི་སྤྲིན༔ མདུད་པ་ཡོངས་གྲོལ་དཀར་དམར་གནས་ ༢༩༽གསུམ་གྱི༔ བག་ཆགས་བཅོམ་ནས་སྐུ་གསུམ་ཡེ་ཤེས་དང༔ བཅས་པའི་ཡོན་ཏན་རབ་རྫོགས་ཀུན་ཏུ་འོད༔ པདྨ་ཅན་དང་རྡོ་རྗེ་འཛིན་པའི་སར༔ དབང་བསྒྱུར་རྡོ་རྗེ་འཛིན་པ་ཆེན་པོར་འགྱུར༔ ས་མ་ཡ༔ གཉིས་པ་ལམ་གྱི་རིམ་པ་འདི་ལྟ་སྟེ༔ བདེ་བའི་སྟན་ལ་རྡོ་རྗེའི་སྐྱིལ་ཀྲུང་གིས༔ འདུག་ཅིང་བྱང་ཆུབ་མཆོག་ཏུ་སེམས་བསྐྱེད་དེ༔ བླ་མའི་རྣལ་འབྱོར་བསྒོམ་ཞིང་དབང་བཞི་བླངས༔ ཐུགས་ཡིད་གཅིག་འདྲེས་ཟབ་མོའི་ཉམས་ལེན་ལ༔ མཉམ་པར་མཐར་བཞག་ཕྱི་ནང་སྣོད་བཅུད་ཆོས༔ སྟོང་ཉིད་སྤྲོས་བྲལ་བདེ་ཆེན་ངང་དུ་བཤིག༔ ཆོས་ཉིད་མདངས་ལས་ཀུན་ཁྱབ་སྙིང་རྗེར་བརྡལ༔ སྙིང་རྗེའི་རྩལ་ལས་ཡི་གེ་བྃཿཡིག་དམར༔ མཁའ་ལ་འཇའ་ཚོན་ཤར་བ་བཞིན་དུ་གསལ༔ འོད་ཀྱིས་ཕྱི་ནང་སྣོད་བཅུད་མ་དག་སྦྱངས༔ ཕྱི་སྣོད་མཁའ་སྤྱཽད་བདེ་བ་ཅན་གྱི་ཞིང༔ བཀོད་པ་ཕུན་སུམ་ཚོགས་པའི་དལ་དབུས་སུ༔ པདྨ་ཟླ་བ་ཉི་མའི་གདན་གྱི་སྟེང༔ གཟུང་འཛིན་རུ་ཏྲ་བམ་གྱི་གདན་སྟེང་དུ༔ སྐད་ཅིག་བྃཿཡིག་ཡོངས་སུ་གྱུར་པ་ལས༔ གྲི་གུག་བྃཿགྱིས་མཚན་པ་ཅན་དུ་གསལ༔ འོད་ཟེར་ཡར་འཕྲོས་རྒྱལ་བ་སྲས་བཅས་མཆོད༔

ཐུགས་རྗེ་བྱིན་རླབས་གཟི་བྱིན་དངོས་གྲུབ་བསྐུལ་ ༣༠༽མར་འཕྲོས་ཁམས་གསུམ་འཁོར་བ་དོང་ནས་སྤྲུགས༔ སྣོད་བཅུད་འབྱུང་བའི་དྭངས་བཅུད་དཔལ་ཡོན་བསྡུས༔ རྒྱལ་ཀུན་ཐུགས་ཀྱི་བསྐྱེད་ཡུམ་ཝ་ར་ཧི༔ རྣལ་འབྱོར་དམར་མོ་ཞལ་གཅིག་ཕྱག་གཉིས་པ༔ སྤྱན་གསུམ་ཞི་མ་ཁྲོ་འཛུམ་ཉམས་དང་ལྡན༔ དབུ་སྐྲ་ཐོར་ཅོག་ཟར་བུ་སྐུ་རྒྱབ་གྲོལ༔ ཕྱག་གཡས་སྣང་བ་དབང་སྡུད་གྲི་གུག་འཕྱར༔ ཕྱག་གཡོན་ཁམས་གསུམ་ཁྲག་རོལ་ཐོད་ཁྲག་བསྣམས༔ གཡས་བསྐུམ་གཡོན་བརྐྱང་པད་ཉི་བམ་གདན་བརྫིས༔ ནུ་འབུར་གསང་བའི་པདྨོ་རབ་ཏུ་རྒྱས༔ ཐོད་སྐམ་དབུ་བརྒྱན་དར་གྱི་ཅོད་པན་འཕུར༔ ཉི་མ་ཟླ་བའི་སྙན་རྒྱན་འོད་དུ་འབར༔ ཚོགས་དྲུག་གནས་དག་རུས་པའི་རྒྱན་དྲུག་དང༔ ཡེ་ཤེས་ཡོན་ཏན་ལྷུན་རྫོགས་དར་དཔྱངས་གསོལ༔ ཡེ་ཤེས་མེ་དཔུང་རབ་ཏུ་འབར་བའི་ཀློང༔ སྣང་སྟོང་ཡེ་ཤེས་སྒྱུ་མའི་སྐུ་རུ་བསྒོམ༔ སྐུ་དབུས་དབུ་མ་སྔོ་སྐྱ་མདའ་སྨྱུག་ཙམ༔ ཕྱི་དཀར་ནང་དམར་བར་སྔོ་འོད་ཟེར་འབར༔ ཡར་སྣེ་སྤྱི་བོ་བདེ་ཆེན་འཁོར་ལོར་ཕྱེས༔ མར་སྣ་བདེ་བ་སྐྱོང་བའི་ལྟེ་བར་ཟུག༔ གཡས་སུ་རོ་མ་དཀར་མོ་སྤྲུལ་པའི་སྐུ༔ གཡོན་དུ་རྐྱང་མ་དམར་མོ་ལོངས་སྤྱོད་རྫོགས༔ དཀར་དམར་མཐིང་གའི་ ༣༡༽ཁ་དོག་འོད་དུ་འབར༔ མར་སྣེ་ལྟེ་འོག་སོར་བཞི་དབུ་མར་ཆུབ༔ ཡར་སྣེ་རྣ་ལྟག་གཉིས་གུག་སྣོམ་བྱེད་སྒོར༔ ཟུག་ཅིང་ཁ་ཕྱེ་རྩ་གསུམ་དག་གསལ་འཚེར༔ འཁོར་ལོ་ལྔ་རྫོགས་ཡེ་ཤེས་བཅུད་ཐིག་འཁྱིལ༔ མདུན་མཁར་བྱིན་རླབས་ཡེ་ཤེས་སྤྲིན་ཕུང་འཁྲིགས༔ རོ་རྐྱང་ལམ་ནས་སྤོས་རེང་དུད་པ་བཞིན༔ དྲངས་ནས་ལྟེ་འོག་དབུ་མའི་ནང་དུ་ཞུགས༔ གཡས་དང་གཡོན་དུ་གསུམ་རེར་དལ་གྱིས་གཞིལ༔ ལྟེ་འོག་ཏིག་གིས་མནན་པའི་དྭངས་བཅུད་ནི༔ དབུ་མ་ནས་བརྒྱུད་དྲན་འདུས་འཁོར་ལོ་ན༔ རིག་པ་མི་འགྱུར་གཞི་འཛིན་ཐིག་ལེ་ནི༔ རྨ་བྱའི་ཕྲུ་གུ་ལྟ་བུ་འོད་ལྔར་འབར༔ དེར་ཐིག་མཉམ་ཉིད་རིག་པའི་རང་ཞལ་བལྟ༔ རླུང་གི་རྗེས་ཤེས་ངད་དང་མ་འབྲལ་བར༔

འཇམ་ལ་རིང་བས་སྙིགས་མ་ཕྱི་རུ་འབུད༔ དེ་ལྟར་ཡང་ཡང་སྦྱངས་པ་མཐར་སོན་ཚེ༔ དབུགས་ཀྱི་རྒྱུ་བ་བརྒྱ་སྟོང་རླུང་ཁུག་པ༔ གཅིག་གིས་འདའ་བར་ནུས་པ་འབྱུང་བ་ཡིན༔ དེ་ནས་རིམ་བཞིན་གནས་ལྔའི་འཁོར་ལོའི་དབུས༔ སྤྱི་བོར་ཆུ་རླུང་དཀར་པོ་ཟླུམ་ལ་འཁྱིལ༔ མགྲིན་པར་ས་རླུང་སེར་པོ་གྲུ་བཞི་པ༔ སྙིང་གར་ནམ་མཁའི་རླུང་མཐིང་ཟུར་བརྒྱད་པ༔ ༣༢༽ལྟེ་བར་མེ་རླུང་དམར་པོ་གྲུ་གསུམ་དབྱིབས༔ གསང་བར་རླུང་གི་རླུང་ལྗང་གཞུ་ལྟ་བུ༔ འོད་ཀྱི་རྣམ་པར་རླུང་གི་གཡོ་བ་བཅས༔ གསལ་བའི་ནང་ཁོངས་བཾ་ལཾ་ཨེ་རཾ་ཡཾཿ དེ་དག་རྣམས་ལས་འོད་ཟེར་རབ་འཕྲོས་པས༔ འབྱུང་ལྔ་རང་རང་ཁ་དོག་དང་མཐུན་པའི༔ རྣམ་པར་འོད་ཞུ་སྲོག་བཅུད་ཐིག་ལེར་ཐིམ༔ རིག་པ་ཐིག་སྦུབས་ཚུད་པའི་འདུན་པ་ཅན༔ ཧུབ་གང་གཞིལ་བའི་གནས་ཀྱང་དེ་རུ་བྱ༔ དེ་དག་རྣམས་ལ་རང་བྱན་ཆུད་པའི་ཚེ༔ ས་ཆུ་མེ་རླུང་ནམ་མཁར་དབང་ཐོབ་ནས༔ མཁའ་ལ་འཕུར་དང་ཆུ་ནང་ཉ་ལྟར་འཕྱོ༔ ས་འོག་འཛུལ་དང་རི་བྲག་ཟང་ཐལ་འབིགས༔ སྣང་དང་མི་སྣང་དངོས་པོར་རང་དབང་བསྒྱུར༔ མངོན་པར་ཤེས་དང་མཁྱེན་པའི་ཡེ་ཤེས་རྒྱས༔ མེ་རླུང་སྟོབས་རྒྱས་གཏུམ་མོའི་བདེ་དྲོད་འབར༔ ཆུ་རླུང་སྟོབས་རྒྱས་བསྟན་མ་ཟས་ཀྱིས་འཚོ༔ ས་རླུང་སྟོབས་རྒྱས་བཀྲག་དང་གཟི་མདངས་རྒྱས༔ ནམ་མཁའི་རླུང་སྟོབས་རབ་རྒྱས་རྫུ་འཕྲུལ་འཐོབ༔ རླུང་གི་སྟོབས་རྒྱས་གདོས་པ་དྭངས་མར་སྨིན༔ ཟད་པར་སྐྱེ་མཆེད་རྣམས་ཀྱང་གྲུབ་པ་ཡིན༔ སྲོག་ལ་དབང་ཐོབ་རྣམ་པར་རྟོག་ཚོགས་ཀུན༔ རང་ཤར་རང་གྲོལ་ཀློང་ཡངས་ཆེན་པོར་སངས༔ རིག་པ་རང་གསལ་རྗེན་པའི་ ༣༣༽ གཤིས་ཉིད་ལས༔ སྐད་ཅིག་ཀྱང་ནི་གཡོ་བར་མི་འགྱུར་བར༔ རིན་ཆེན་གསེར་གླིང་ཕྱིན་པ་ཇི་བཞིན་ནོ༔ གྱེན་རྒྱུའི་རླུང་ཉིད་ཡེ་ཤེས་རླུང་དུ་སྨིན༔ ཕྱི་ནང་དབུགས་ཀྱི་རྒྱུ་བ་མི་ཚོར་བར༔ ཞུགས་གནས་ཐིམ་པའི་རྟགས་རྣམས་རིམ་གྱིས་འཆར༔ མགྲིན་པའི་མདུད་གྲོལ་གདམས་པའི་མཛོད་བརྡོལ་ནས༔ མ་བསླབ་པར་ནི་ཆོས་ཀྱི་ཚིག་མཐའ་དག༔

གང་ཟག་དབང་པོའི་བློ་རིམ་དང་མཐུན་པར༔ སྟོན་པར་ནུས་ཤིང་ཚངས་པའི་གསུང་དང་ལྡན༔ ཐུར་སེལ་རླུང་ལ་ཡེ་ཤེས་རྒྱས་ཐེབས་པས༔ སྲོག་ཐུར་གཅིག་འདྲེས་འཁོར་བའི་འཁྲུལ་སྣང་འགགས༔ འགྲོ་སྡོད་ལས་ཀྱི་འཕོ་བ་རང་སར་ཞི༔ དྲི་མི་སྣོམས་ཤིང་ཆུ་བཤང་མི་འགྱུར་བར༔ དངོས་པོ་ཕྱིར་ཐོན་ཡུལ་རྣམས་ཐམས་ཅད་ལ༔ རྫུ་འཕྲུལ་དབང་གིས་ཐོགས་མེད་བྱ་བཞིན་བགྲོད༔ མེ་མཉམ་རླུང་ལ་ཡེ་ཤེས་རྒྱས་ཐེབས་པས༔ བདེ་དྲོད་འབར་ཞིང་གོས་ཀྱི་ཞེན་པ་ཆོད༔ བཀྲག་མདངས་རབ་རྒྱས་ཉི་མ་འཆར་ཀ་བཞིན༔ འགྲོ་བའི་མོས་བློ་དབང་དུ་བསྒྱུར་བར་ངེས༔ ནང་གི་བདེ་དྲོད་ཕྱི་རུ་རྒྱས་པ་ཡིས༔ འབྱུང་བ་ཆ་སྙོམས་དགུན་ཡང་དྲོད་ཀྱིས་ཁྱབ༔ འདུན་པ་གར་གཏད་དམིགས་པ་དེ་རུ་འཕོ༔ ༣༤༽ གཞན་རྒྱུད་མཁྱེན་པའི་མངོན་པར་ཤེས་པ་འཆར༔ ཁྱབ་བྱེད་རླུང་ལ་ཡེ་ཤེས་རྒྱས་ཐེབས་པས༔ ལུས་ཀྱི་སྟོབས་རྒྱས་གླང་པོ་ལྟ་བུར་འགྱུར༔ ཟིལ་གྱིས་མི་གནོན་སེང་གེའི་རྩལ་དང་ལྡན༔ གཡང་ལ་མི་འཇིགས་ནམ་མཁའ་ལྡིང་ལ་འགྲན༔ དུས་གསུམ་མི་གཡོ་རྡོ་རྗེ་ལྟ་བུར་གནས༔ ཆགས་ཐོགས་མེད་པ་ཉི་ཟླའི་འོད་བཞིན་གསལ༔ སྣང་བར་དབང་བསྒྱུར་དམིགས་པ་དེ་རུ་ཚུད༔ སྟོང་པར་དབང་བསྒྱུར་འཁོར་བར་ཡ་མི་ང༔ རྒྱུ་བ་རྒྱུ་བ་ཆེ་དང་རབ་དུ་རྒྱུ༔ ངེས་པར་རྒྱུ་དང་ཡང་དག་རྒྱུ་བ་སྟེ༔ དབང་པོལྔ་ཡི་རླུང་ལ་མེ་རླུང་ཐེབས༔ གཟུགས་སུ་སྣང་བ་སྟོང་གཟུགས་ཆུ་ཟླ་བཞིན༔ སྒྲ་རུ་གྲགས་པ་བྲག་ཆ་ལྟ་བུ་དང༔ དྲི་རུ་ཚོར་བ་ཚོར་སྟོང་རྨི་ལམ་དྲི༔ རོ་རུ་སྣང་བ་མྱོང་སྟོང་རང་སར་གྲོལ༔ རེག་བྱར་སྣང་བ་རེག་སྟོང་བདེ་ཆེན་ངང༔ གང་ལ་འཛིན་ཞེན་བློ་ཡི་འཁྲིས་བོར་ནས༔ གཟའ་གཏད་བྲལ་བ་ཆོས་ཉིད་ཕྱམ་བརྡལ་ཡངས༔ གཞན་ཡང་དག་དང་མ་དག་རྩ་རླུང་དང༔ ཐིག་ལེའི་ཁམས་རྣམས་གནས་སུ་དག་པ་ལས༔ སྐུ་གསུམ་ཡེ་ཤེས་ཕྲིན་ལས་དང་བཅས་པ༔ མངོན་གྱུར་འབྲེལ་ཚད་དོན་ལྡན་རྣལ་འབྱོར་དུ༔ གྱུར་ནས་སྒྱུ་ལུས་ཟག་པ་འོད་དུ་གསལ༔ ༣༥༽ རགས་པའི་དྲི་བཅོམ་ཕྲ་བའི་འོད་གསལ་ཁམས༔

གཉུག་མ་མི་ཤིགས་རྡོ་རྗེ་གསུམ་དུ་སྨིན༔ འབྱུང་བའི་གནོད་པས་མི་ཚུགས་རང་དབང་བསྒྱུར༔ སྣང་ཆ་ཡེ་ཤེས་ལྷ་ཡི་འཁོར་ལོར་རྫོགས༔ དེར་འཛིན་བྲལ་བས་བསོད་ནམས་ཚོགས་རྫོགས་ཤིང༔ རིག་པ་རང་བྱུང་དུས་གསུམ་འཕོ་འགྱུར་བྲལ༔ སྐྱེ་འགགས་མི་གནས་དབུ་མ་ཆེན་པོའི་དོན༔ མངོན་གྱུར་ཡེ་ཤེས་ཚོགས་ཀྱང་རྫོགས་པ་ཡིན༔ སངས་རྒྱས་ཡེ་ཤེས་རྗེས་འགྲོའི་ཡོན་ཏན་འཛིན༔ དེ་བཞིན་གནས་ལྔར་པདྨ་ཟླ་བ་དང༔ ཉི་མའི་གདན་ནི་ཉུངས་འབྲུ་གླེབ་པ་ཙམ༔ དེ་སྟེང་རྡོ་རྗེ་རིན་ཆེན་འཁོར་ལོར་དང༔ པདྨ་རྒྱ་གྲམ་རྣམས་བསྒོམ་ཁོང་གསེང་དུ༔ ཧཱུྃ་ཏྲཱྃཿཨོཾ་ཧྲཱིཿཨ་རྣམས་གསལ་བཏབ་ནས༔ རླུང་རིག་ཤེས་གསུམ་དམིགས་པ་དེ་རུ་བྱ༔ ཐུགས་སྲོག་དབུས་སུ་རིག་པ་ཐིམ་འགྲོ་བའི༔ ཤིན་ཏུ་ཕྲ་བའི་ངང་དུ་མཉམ་པར་བདག༔ བར་རླུང་བུམ་པ་ཅན་ལ་གནད་དུ་བསྣུན༔ དེ་ལྟར་ཡང་ཡང་སྦྱངས་པ་མཐར་སོན་ན༔ གནས་ལྔའི་མདུད་པ་མ་ལུས་རབ་ཏུ་གྲོལ༔ ཤེས་རབ་ཡེ་ཤེས་ཕྱོགས་མེད་སྣང་བ་ཤར༔ ཕྱི་རུ་དབྱིངས་ཐིག་འཇའ་འོད་ཕྱག་མཚན་དང༔ དུ་བ་སྨྲིག་རྒྱུ་མེ་ཁྱེར་མར་མེ་སོགས༔ འོད་གསལ་རྟགས་ཀྱི་སྣང་བ་མངེས་འཆར༔ ༣༦༽ནང་དུ་སྣང་མཆེད་ཐོབ་དང་ཉེ་བར་ཐོབ༔ དཀར་དམར་གནག་གསུམ་བག་ཆགས་ཀུན་བཅོམ་ནས༔ ལུགས་སུ་ལྡོག་སྟེ་བརྗོད་མེད་འོད་གསལ་ཉམས༔ མཐའ་དབུས་མེད་པར་ཁྱབ་བརྡལ་ཀུན་ཏུ་འཆར༔ ལུགས་འབྱུང་རིགས་ལྔ་གང་རུང་སྐུར་ལྡང་ནས༔ སྣོད་བཅུད་འཛིན་ཞེན་ཞིང་དང་གཞལ་ཡས་དང༔ ལྷ་དང་ལྷ་མོའི་རང་བཞིན་རྩལ་འབྱོངས་ནས༔ མ་དག་འཁོར་ལོ་དག་པ་རབ་འབྱམས་སུ༔ ཡོངས་ཤར་འཁྲུལ་སྣང་གདོད་མའི་གཞི་རུ་ཞིག༔ རྗེས་ཐོབ་འཇུག་ལྡང་མ་དག་སྒྱུ་ལུས་སུ༔ སྣང་ཡང་འོད་གསལ་རིག་པ་ཕུག་བཙན་པས༔ སྒྱུ་མ་རྨི་ལམ་དྲི་ཟའི་གྲོང་ཁྱེར་ལྟར༔ དཔེ་བརྒྱད་དག་པའི་སྣང་བ་ཡུད་ཙམ་ལས༔ བློ་ཡི་བདེན་ཞེན་དམིགས་པ་རང་ལོག་འགྲོ༔ ས་མ་ཡ༔ གསུམ་པ་སྲོག་གི་ཤུགས་ཀྱིས་རྩོལ་བར་བསླབ༔ རྩ་གསུམ་འདུས་མདོར་ཉི་གདན་འོད་དམར་ཀློང༔

བདེ་ཆེན་སྟོང་པའི་རང་གཟུགས་འབར་བ་ནི༔ གཏུམ་མོ་མཚན་ཉིད་བཞི་ལྡན་ལམ་གྱིས་བསྒོམ༔ སྤྱི་བོར་ཟླ་གདན་འོད་ཐིག་དཀར་པོའི་སྦུབས༔ ཐབས་མཆོག་ཧེ་རུ་ཧཾཿཡིག་རྣམ་པར་གསལ༔ ཕྱི་རྐྱེན་སྲོག་གིས་དྲངས་པའི་བྱིན་རླབས་བཅུད༔ འབར་བའི་གསོས་བྱས་ཡེ་ཤེས་མེ་སྦར་ནས༔ གནས་བཞི་རིམ་ཁྱབ་འདོད་ཆགས་ ༣༧༽གཏི་མུག་དང༔ ང་རྒྱལ་ཞེ་སྡང་སྒྲིབ་པ་ཀུན་བཅོམ་ནས༔ ཧེ་རུ་ཀ་བསྐུལ་རིག་བདེ་བཟོད་མེས་ཞུ༔ འཛག་པའི་ཐིག་ལེ་དངུལ་ཆུའི་རྡུལ་བཞིན་བབས༔ སྤྱི་མགྲིན་སྙིང་ག་ལྟེ་བའི་འཁོར་ལོ་ཀུན༔ ཡོངས་གང་དགའ་བ་མཆོག་དགའ་ཁྱད་པར་དགའ༔ ལྷན་ཅིག་སྐྱེས་དང་སྟོང་དང་སྟོང་པ་ཆེ༔ ཤིན་ཏུ་སྟོང་དང་ཐམས་ཅད་སྟོང་པ་ཡི༔ འོད་གསལ་རིམ་འཆར་གཏུམ་མོའི་བདེ་དྲོད་འབར༔ མེ་དང་བདུད་རྩི་བྲོས་དཻད་ཚུལ་གྱིས་ནི༔ གསང་བའི་གནས་བབས་ཕྲག་དོག་སྒྲིབ་པ་བཅོམ༔ བསམ་གྱིས་མི་ཁྱབ་རིག་པའི་རང་ཞལ་བལྟ༔ རྫིང་ལྟར་བསྐྱིལ་ནས་བདེ་བར་སེམས་བཟུང་ནས༔ རླུང་ཁུག་བདུན་ཙམ་མཉམ་པར་བཞག་པའི་མཐར༔ སྦུབས་ཆུས་དྲངས་བཞིན་ལྟེ་བ་སྙིང་ག་དང༔ མགྲིན་པ་སྤྱི་བོའི་གནས་སུ་རིམ་གྱིས་དྲངས༔ དགའ་བ་ནས་བཟུང་ཐམས་ཅད་སྟོང་པའི་བར༔ མས་བརྟན་ཤེས་རབ་དགའ་བ་ཞི་དང་ནི༔ སྟོང་བཞིའི་འོད་གསལ་བདེ་སྟོང་ཟུང་འཇུག་པའི༔ ཡེ་ཤེས་རང་ཞལ་བལྟ་ཞིང་ཀ་དག་ཀློང༔ དམིགས་བསམ་བརྗོད་པ་བྲལ་བར་ལྷོད་ཀྱིས་འཇོག༔ ཡང་ཡང་སྒོམ་པས་རྩོལ་བའི་མཐུས་དྲངས་པའི༔ སྔོན་མའི་འོད་གསལ་རིམ་ལྡང་ ༣༨༽རིམ་འཇུག་པ༔ ཆེས་ཆེར་གསལ་ཞིང་བརྟན་པར་འཆར་བ་ཡིན༔ སླར་ཡང་གཏུམ་མོའི་མེ་རླུང་ཤུགས་རྒྱས་ནས༔ ཆེས་ཆེར་འབར་བས་ཕུང་ཁམས་སྐྱེ་མཆེད་བསྲེགས༔ དེ་ལས་ཆེར་མཆེད་ཕྱི་ནང་སྣོད་བཅུད་ཆོས༔ བདག་གཞན་གཟུང་དང་འཛིན་པའི་ཡུལ་ཡུལ་ཅན༔ དམིགས་མེད་ཟང་ཐལ་འོད་གསལ་ངང་དུ་སྦྱངས༔ འཁོར་འདས་ཐམས་ཅད་དབུ་མ་གཅིག་གིས་གང༔ མེ་རླུང་སྟོབས་རྒྱས་ནུས་པ་ཆེར་འབར་བས༔ བདེ་སྟོང་ཡེ་ཤེས་ངང་ལ་མཉམ་པར་བཞག༔ དབུ་མ་མེ་བཅས་ཇེ་ཕྲར་གྱུར་ནས་ནི༔

རྟ་རྔ་བརྒྱད་གཤག་ཙམ་གྱི་ཆ་འདྲ་བའི༔ དབུ་མའི་སྦུག་ཏུ་མེ་ཟུག་ཕྲ་བ་ལ༔ སེམས་བཟུང་བདེ་སྟོང་དབྱེར་མེད་ངང་དུ་བཞག༔ རྗེས་ཤེས་ཐམས་ཅད་ཆོས་ཉིད་སྒྱུ་མར་སྦྱངས༔ བཟའ་བཏུང་དངོས་པོ་ཀུན་ཀྱང་བྱང་ཆུབ་སེམས༔ དཀར་དམར་ཐིག་ལེའི་ངང་དུ་ལམ་འཁྱེར་བྱ༔ ཐ་མལ་འཁྲུལ་རྟོག་དབང་དུ་མི་གཏོང་བར༔ དག་པ་རབ་འབྱམས་ཆེན་པོར་ཉམས་སུ་ལེན༔ ས་མ་ཡ༔ དེ་ནས་རྫོགས་རིམ་གསང་བའི་གབ་ཐིག་ནི༔ རྩ་འཁོར་རྣམས་སུ་འོད་ལྔའི་ཐིག་ལེ་བསྒོམ༔ ཐིག་ལེའི་འོད་ཀྱིས་རྒྱལ་མཆོད་བྱིན་རླབས་བསྡུས༔ ཕྱི་ནང་ ༣༩༽སྣོད་བཅུད་འཛིན་ཞེན་དྲི་མ་སྦྱངས༔ ཐམས་ཅད་འོད་གསལ་རོལ་སར་མེར་གྱིས་ཞུ༔ གནས་ལྔའི་ཐིག་ལེ་རྣམས་སུ་ཐིམ་མ་ཐག༔ གྲངས་ཅན་གྲངས་མེད་རྩ་ཡི་འཁོར་ལོར་དང༔ ཤ་ཁྲག་དྲཽད་དབུགས་ཕུང་ཁམས་སྐྱེ་མཆེད་ཆོས༔ ཀུན་ཀྱང་འོད་ཐིག་རོལ་སར་ཐམ་གྱིས་གྱུར༔ གང་ཡང་གཟའ་གཏད་ཞེན་འཛིན་རང་སྟོང་པའི༔ བློ་འདས་འོད་གསལ་ངང་དུ་མཉམ་པར་བདག༔ མིག་ཀྱང་མི་འགུལ་ནམ་མཁའི་མཐོངས་སུ་བལྟ༔ ཤེས་པ་གཡོ་མེད་ཁོང་སྙིང་ཕྱུང་བ་བཞིན༔ སལ་ལེ་སང་ངེ་ཝལ་ལེ་རྗེན་ཁྲེས་སེ༔ བཞི་ལྡན་ཆོས་སྐུའི་རིག་པར་ལྷན་གྱིས་བཞག༔ ལུས་ངག་ཡིད་གསུམ་བྱ་བ་ཀུན་བཏང་ནས༔ མི་དགེ་བར་མི་འཇུག་དགེ་ལའང་མི་སེམས་པར༔ དབྱིངས་དང་ཡེ་ཤེས་མཉམ་བརྡལ་གཤིས་སུ་སྐྱོངས༔ འཐོར་བའི་འཚོགས་པའི་ཉེར་ལེན་འབྱུང་བ་ན༔ གཞི་རྩ་བྲལ་བའི་གཤིས་ལས་མི་གཡོས་བར༔ རྣམ་པར་རྟོག་པ་ཆུ་ལ་རི་མོ་བཞིན༔ ཕན་གནོད་བྲལ་བར་དབྱིངས་གཅིག་ངང་དུ་འཇོག༔ ཡེ་ནས་གྲོལ་བས་བསྐྱར་གཞིའི་ཆོས་ལས་འདས༔ རང་སར་གྲོལ་བས་མཁའ་ལ་སྦྲུལ་མདུད་བཞིན༔ ༤༠༽ཤར་ཐོག་གྲོལ་བ་ཆུ་དང་རླབས་ལྟ་བུ༔ མ་གྲོལ་ཆོས་མེད་མཐའ་གྲོལ་ཀློང་ཆེན་ཡངས༔ ལྟ་བས་ཐག་བཅད་སྒོམ་པ་རང་སོར་ཀློད༔ སྤྱོད་པ་སྤང་བླང་བྲལ་བར་རྗེན་ལ་ཕུད༔ འབྲས་བུ་ཡུལ་དུ་མ་འཛིན་རང་ལ་རྫོགས༔ ཐོབ་ལེན་བྲལ་བར་གཤིས་ཐོག་ས་བཟུང་ནས༔ ལས་དང་བྱ་བྱེད་རྨི་ལམ་སྣང་བ་བཞིན༔

རྗེས་མཐུད་མེད་པར་ཚུགས་མི་ཐུབ་པར་གྲོལ༔ གྲོལ་ཞེས་བྱ་བའི་བློ་ཡི་འཛིན་པ་ཙམ༔ ཐམས་ཅད་རང་གྲོལ་ཆོས་སྐུའི་ངང་དུ་གནས༔ བྱ་རྩོལ་བློ་འདས་རྫོགས་པ་ཆེན་པོ་ནི༔ མཐའ་བྲལ་ཀློང་ཡངས་ནམ་མཁའ་ལྟ་བུར་གནས༔ གཟའ་གཏད་བྲལ་བར་རང་བབས་ངང་དུ་ཞོག༔ ཕྱི་ནང་དབྱེར་མེད་ནམ་མཁའ་འདྲེས་པའི་ཉམས༔ བདེ་གསལ་མི་རྟོག་ཉམས་ཀྱིས་བརྒྱན་པ་ཡི༔ བློ་འདས་འོད་གསལ་མཐའ་དབུས་བྲལ་བར་འཆར༔ འདི་ནི་གཉིས་རྟོག་མ་རིག་མུན་པའི་སྨག༔ བདེ་ཆེན་ཟུང་འཇུག་ངང་དུ་སྦྱོང་བའི་ལམ༔ ཀུན་ཏུ་བཟང་པོའི་དགོངས་པ་བླ་ན་མེད༔ གཅིག་ཤེས་ཀུན་གྲོལ་གདམས་པ་མཆོག་འདི་འཕགས༔ ས་མ་ཡ༔ འབྱུང་བའི་དྭངས་མ་ཙིཏྟ་ཤ་ཡི་སྒྲོན༔ རྩ་ཡི་དྭངས་མ་དཀར་འཇམ་འོད་གསལ་ ༤༡༽སྒྲོན༔ སྒོ་ཡི་དྭངས་མ་རྒྱང་ཞགས་ཆུ་ཡི་སྒྲོན༔ འདི་དག་སྣོད་ཀྱི་སྒྲོན་མ་གསུམ་ཡིན་ནོ༔ ཕྱི་འབྱུང་དྭངས་མ་ནམ་མཁའ་རྣམ་དག་སྒྲོན༔ ནང་འབྱུང་དྭངས་མ་ཐིག་ལེ་སྟོང་པའི་སྒྲོན༔ སེམས་ཀྱི་དྭངས་མ་ཤེས་རབ་རང་བྱུང་སྒྲོན༔ འདི་གསུམ་བཅུད་ཀྱི་སྒྲོན་མ་གསུམ་ཡིན་ནོ༔ དེ་ནས་ཆོས་སྐུའི་བཞུགས་སྟངས་སེང་གེའི་ཚུལ༔ རྒལ་རྒྱུད་མདའ་ལྟར་བསྲངས་ཤིང་མཇིང་པ་སྒུ༔ རྐང་མཐིལ་མདུན་སྤྲད་རྡོ་རྗེའི་ཁུ་ཚུར་གཉིས༔ གཡས་གཡོན་ནམ་ནི་དབུས་སུ་སར་གཏད་འཛུགས༔ གཟིགས་པའི་གནད་ནི་མིག་གྱེན་ལྡོག་ནས་བལྟ༔ ལོངས་སྐུའི་བཞུགས་སྟངས་གླང་ཆེན་ལྟ་བུ་ནི༔ ཁ་སྦུབས་པུས་བྲང་སྦྱར་ནས་མཐིལ་ཕྱིར་ཕུད༔ གྲུ་མོ་སར་བཙུགས་ཨོལ་ཀོ་ཐལ་མོས་བཏེགས༔ གཟིགས་པའི་གནད་ནི་གཡས་གཡོན་འཕྲེད་ཟུར་བལྟ༔ སྤྲུལ་སྐུའི་བཞུགས་སྟངས་དྲང་སྲོང་ལྟ་བུ་ནི༔ ཙོག་པུར་འདུག་ཅིང་སོར་མོས་པུས་མོར་འཁྱུད༔ མགྲིན་པ་ཡུད་ཙམ་གུག་ཅིང་ལྕེ་རྐན་སྦྱར༔ རྒལ་རྒྱུད་བསྲང་ཞིང་གཟིགས་པ་སྒོ་ཡི་གནད༔ ཅུང་ཟད་ཐུར་དུ་ལྡོག་ཕབ་ཟིམ་བུས་བལྟ༔ འཕྲུལ་འཁོར་ལུས་དང་གཟིགས་པ་སྒོ་གནད་ ༤༢༽ཀུན༔ གྲིམ་ལྷོད་རན་པར་བྱ་བ་གནད་དུ་ཤེས༔ ཡུལ་ནི་ཉི་མའི་འོག་ཏུ་ཁྲུ་གང་སར༔

ཟླ་བའི་བཞིན་དང་མན་ཤེལ་སྟེང་དུ་བལྟ༔ ཨ་ལོ་ཀེ་ནི་ཀུན་ལ་ཤིས་པས་ན༔ གཡས་གཡོན་མདུན་ཐད་སྟེང་གི་ནམ་མཁར་བལྟ༔ རླུང་གི་གནད་ནི་མཆུ་སོ་མ་རེག་པའི༔ བར་ནས་འབྱུང་འཇུག་དལ་བུར་བསླབ་པར་བྱ༔ རྟོགས་པ་སྐྱེ་དང་དད་མོས་སྙིང་རྗེ་དང༔ ངེས་པར་འབྱུང་སོགས་དགེ་བའི་སེམས་ལྡན་ཚེ༔ ཡུད་ཙམ་ནང་དུ་འཛིན་ཅིང་དུག་ལྔ་དང༔ དུག་གསུམ་རྟོག་པའི་དབང་གིས་འཕྲོ་རྒོད་འཐོར༔ བྱིང་རྨུགས་འཐིབ་གསུམ་ལ་སོགས་གེགས་བྱུང་ཚེ༔ རླུང་གི་རྒྱུ་བ་ནང་དུ་མི་འཛིན་པར༔ ཕྱི་རུ་འདུར་ཞིང་ཀ་དག་རིག་ངོ་བསྐྱང༔ རིག་པའི་གནད་ནི་དབྱིངས་དང་ཐིག་ལེའི་ཀློང༔ ལུ་གུ་བརྒྱུད་ལ་ཐབས་ཀྱིས་གཟིར་བར་བྱ༔ ནང་གི་ཡེ་ཤེས་སྐུ་རུ་ཤར་བ་ནི༔ རྡོ་རྗེ་ལུག་བརྒྱུད་འགྲོ་འོང་ཚུལ་དུ་སྣང༔ དབྱིངས་ལ་གོམས་ན་ཞིང་སྣང་བཀོད་པ་རྫོགས༔ ཐིག་ལེ་ལ་གོམས་གཞལ་ཡས་ཁང་དུ་སྨིན༔ རིག་གདངས་ལ་གོམས་རིགས་ལྔ་སྟོན་འཁོར་གྱི༔ ཚུལ་དུ་སྣང་ཞིང་མཆེད་པ་གོང་དུ་འཕེལ༔ ཚད་ཕེབས་ཡོན་ཏན་མ་ལུས་ལྷུན་གྱིས་རྫོགས༔ གདོད་ནས་དག་པའི་ ༤༣༽རིག་པ་བྱང་ཆུབ་སེམས༔ སྐྱེ་འགག་ལས་འདས་སྟོང་དང་མཚན་མ་མེད༔ སྨོན་པ་མེད་དེ་བརྒྱད་བྲལ་སྒོ་གསུམ་ལྡན༔ ངོ་བོ་རང་བཞིན་ཐུགས་རྗེ་གསུམ་གྱི་བདག༔ གདོད་མའི་མགོན་པོ་དྲི་མེད་ཟང་ཐལ་གྱི༔ དགོངས་པའི་ངང་ལས་སྐད་ཅིག་མི་གཡོ་བར༔ ཕྱི་གསལ་གདངས་ཀྱི་སྣང་བ་དག་པའི་ཀློང༔ མིག་གི་དེ་ཉིད་མཁས་པའི་ལྕགས་ཀྱུས་གཟིར༔ དབྱིངས་ཐིག་མངོན་བྱེད་ཙམ་དུ་གོམས་པ་ལས༔ བཟང་ངན་རེ་དོགས་ཡིད་དཔྱོད་སྤུ་རིས་སོགས༔ གང་ཡང་མི་བྱེད་རང་གསལ་རྗེན་པར་འཇོག༔ རྟོག་པས་བཅིངས་ན་འཁོར་བ་ལས་མི་འདའ༔ ཡིད་དཔྱོད་བློ་ལས་འདས་ན་སངས་རྒྱས་ཐུགས༔ སྐུ་གཟུགས་ཟུང་འཇུག་གདམས་པ་བླ་ན་མེད༔ འོད་སྣང་ལ་གོམས་བསོད་ནམས་ཚོགས་དང་ནི༔ སྟོང་གསལ་འདུས་མ་བྱས་པའི་དབྱིངས་ལ་སྤྱོད༔ དེས་ནི་ཡེ་ཤེས་ཚོགས་ཀྱང་རྫོགས་པ་ཡིན༔ དེ་ལྟར་གནད་ལ་མཁས་པའི་ལམ་འདི་རུ༔ བརྩོན་འགྲུས་དྲག་པོས་ཤིན་ཏུ་གོམས་བྱས་ན༔

དབྱིངས་ཐིག་སྨིན་མཚམས་ནས་བྲལ་ཟླུམ་འཁྲིག་འབར༔ ཐིག་ལེ་སུམ་འབྲེལ་རྡོ་རྗེ་ལུ་གུ་བརྒྱུད༔ གསེར་སྐུད་ལྡིང་བཞིན་དབྱིངས་ཐིག་ར་བར་སྡོད༔ ལུས་ནི་རུས་སྦལ་འཁར་གཞོང་བཅུག་པ་ ༤༤༽བཞིན༔ རྩ་རླུང་ཐིག་ལེ་རང་དལ་གཡོ་མེད་སྡོད༔ ངག་ནི་པི་ཁཾ་རྒྱུན་ཐག་ཆད་པ་ལྟར༔ ངག་རླུང་རྒྱུ་བ་རང་དག་འཕེལ་མེད་སྡོད༔ སེམས་ཀྱང་མཁའ་འགྲོ་རྙི་ལ་ཟིན་བཞིན་དུ༔ རིག་པ་ཆོས་ཉིད་ངང་ལས་འགྱུར་བ་མེད༔ ཅོག་བཞག་གསུམ་གྱི་ངང་ལས་གཡོ་བ་མེད༔ དེ་ནི་ཆོས་ཉིད་མངོན་སུམ་སྣང་བའོ༔ དེ་ནས་ཕྱི་ནང་ཡེ་ཤེས་མཆེད་འཕེལ་ནས༔ དབྱིངས་ཀྱང་གྱེན་འགྲེང་རྩིབས་ཤར་འོད་ལྔར་འབར༔ རྡོ་རྗེ་འཁོར་ལོ་པདྨ་རིན་ཆེན་དང༔ རྒྱ་གྲམ་གྲུ་ཆད་རེ་ལྡེའི་རྣམ་པར་སྣང༔ ཐིག་ལེ་ཆེ་བ་རེ་རེའི་ཁོངས་དབུས་སུ༔ ལྔ་ཚོམ་ལྷུན་ཆགས་རིག་པ་ལྷན་ནེར་སྡོད༔ ལུས་ནི་སྐྱེས་བུ་ནད་ཀྱིས་གདུང་བ་བཞིན༔ ཞེན་འཛིན་སྒྲོག་བྲལ་ཁྲེལ་དང་ངོ་ཚ་ཉམས༔ ངག་ཀྱང་སྨྱོན་པ་རང་ཚིག་རྡོལ་བ་ལྟར༔ ཆོས་དང་འཇིག་རྟེན་གཏམ་རྣམས་འདྲེས་མར་བརྗོད༔ སེམས་ནི་རྩི་དུག་གིས་ཟིན་སྐྱེས་བུ་བཞིན༔ འཁོར་བར་བློ་མི་འཇུག་ཅིང་གཏན་སྲིད་ཟིན༔ དགག་སྒྲུབ་རེ་དོགས་བློ་ཡི་འཆིང་བ་ཞིག༔ ལྷོང་གསུམ་དང་ནི་རླུང་ལྔའི་གཡོ་འཁྲུགས་སོགས༔ བཟོད་མེད་ཉམས་ཀྱི་རི་མོ་ཅིར་ཡང་འཆར༔ བདེ་གསལ་མི་རྟོག་ཉམས་ཀྱང་ཆེས་ཆེར་འབར༔ དེ་ནི་ཉམས་སྣང་གོང་འཕེལ་སྣང་བའོ༔ དེ་ནས་ ༤༥༽དབྱིངས་སྣང་ཚད་དཔག་ལས་འདས་པར༔ གདོས་བཅས་སྣང་བ་རང་འགགགས་འོད་དུ་གསལ༔ ཐིག་ལེ་ལྔ་ཚོམ་དབུས་སུ་རང་རྟགས་ཀྱི༔ ཕྱག་མཚན་ལྔ་འཆར་དེ་ནས་རིམ་པ་བཞིན༔ སྐུ་ཕྱེད་གདུག་ཕྱེད་གཅེར་བུ་རྒྱན་རྫོགས་པ༔ ཐབས་ཤེས་ཟུང་འཇུག་སེམས་དཔའ་སེམས་མའི་ཚུལ༔ བཅུ་ལྡན་བརྒྱ་ལྡན་སྟོང་ལྡན་འབུམ་ལྡན་ནས༔ སྣང་བས་གར་ཁྱབ་ཐམས་ཅད་ཁྱབ་པར་འཆར༔ རིག་གདངས་ཡེ་ཤེས་ལྔ་ཡི་ཁ་དོག་དང༔ མཐུན་པ་ཤེལ་གྱི་ཕྲེང་བ་བསྟར་བརྒྱུས་ལྟར༔ དྲྭ་བ་དང་ནི་དྲྭ་ཕྱེད་ཚུལ་དུ་འཁོར༔

ལུས་ནི་གླང་ཆེན་འདམ་ནས་བྱིང་བ་ལྟར༔ རི་བྲག་ཀུན་ལ་ཟང་ཐལ་ཐོགས་མེད་འགྲོ༔ ངག་ནི་གྲུལ་བུམ་ཕྲུ་གུའི་རྒྱང་གླུ་ལྟར༔ གཞན་སྣང་དགེར་བསྒྱུར་ཀུན་གྱི་རྣ་བར་འཇུག༔ སེམས་ནི་འབྲུམ་ནད་བྱང་བའི་སྐྱེས་བུ་ལྟར༔ འཁོར་བར་མི་ལྡོག་གདོད་མའི་གཏན་སྲིད་ཟིན༔ སྐྲ་དཀར་ནག་པོར་འགྱུར་ཞིང་སེའུ་སྐྱེ༔ ལུས་ལ་གཞོན་ཤ་ཆགས་ཤིང་བལ་ལྟར་ཡང༔ རིགས་ལྔའི་ཕྱག་མཚན་བཀྲ་ཞིང་འོད་དུ་གསལ༔ གཞན་རྒྱུད་མཁྱེན་པའི་མངོན་པར་ཤེས་པ་དང༔ དབང་པོ་ལས་སུ་རུང་བའི་རྗུ་འཕྲུལ་སོགས༔ ཕྱི་ནང་རྒྱུ་བ་མི་ ༤༦༽ཚོར་སྲིན་བུ་གྲོལ༔ སྐྱེ་འཇུག་གཉིས་ལ་རང་དབང་བསྒྱུར་བ་དང༔ རྨི་ལམ་ཟིན་དང་འོད་གསལ་ངང་དུ་འཆར༔ གསལ་ཁྱབ་གཉིས་མེད་རིག་པའི་ངང་ཉིད་ལས༔ སྐད་ཅིག་ཙམ་ཡང་གཡོ་བ་མེད་པར་འབྱུང༔ འདི་ནི་རིག་པ་ཚད་ཕེབས་སྣང་བའོ༔ དེ་ནས་རིམ་བཞིན་དབྱིངས་ཐིག་རོལ་པ་ཀུན༔ རིམ་བསྡུས་སྤྲིན་མེད་ནམ་མཁའ་ཇི་བཞིན་དུ༔ ཕྱི་ནང་དབྱེར་མེད་འོད་གསལ་ངང་དུ་ཞུ༔ སླར་ཡང་སྤྱི་མགྲིན་སྙིང་ག་ལྟེ་བ་དང༔ གསང་གནས་རྣམས་སུ་རིགས་གང་གཙོར་གྱུར་པའི༔ ལྔ་ཚོམ་ཤར་བའི་ཐུགས་ཀའི་གསང་ལམ་ནས༔ ཡེ་ཤེས་ལྔ་ཡི་གདངས་ལྔ་འབར་བ་ཡི༔ ཟེར་ཐག་གནས་ལྔའི་འཁོར་ལོར་ཟུག་པའི་ལྟེར༔ འོད་ཀྱི་ཐིག་ལེ་ལྔ་ལྔའི་བཀྲག་འབར་བ༔ ཤེལ་ཕོར་བརྩེགས་བཞིན་ཐིག་ལེ་ཐིག་ཕྲན་གྱིས༔ བརྒྱན་པར་འཆར་ཞིང་བསྟན་ནམ་ཞག་ལྔར་གནས༔ མཐར་ནི་གནས་ལྔར་ཐིམ་པས་ཉོན་ཤེས་ཀྱི༔ དྲི་མ་རབ་བཅོམ་དོན་གྱི་དབང་བཞི་ཐོབ༔ དེ་མཐར་ཁྲོ་བོའི་དཀྱིལ་འཁོར་སྤྱི་བོ་ནས༔ མཆེད་ཅིང་གྲགས་སྟོང་རྡོ་རྗེའི་རོལ་མོའི་སྒྲས༔ གཉིས་སྣང་འཁྲུལ་པ་གཞི་རུ་འཇིག་པར་བྱེད༔ སྤྱི་བོར་ཐིམ་པས་འཁྲབ་འཕར་གཡོ་བ་སོགས༔ འབྱུང་ཞིང་ ༤༧༽ཆོས་ཉིད་ངང་དུ་ཕྱམ་བརྡལ་འདྲེས༔ ལུས་ནི་དུར་ཁྲོད་མི་རོ་འཕང་བ་ལྟར༔ གཤེད་མ་བརྒྱ་ཡིས་བསྐོར་ཀྱང་ཡ་མི་ང༔ ངག་ནི་བྲག་ཆའི་རྗེས་འགྲོར་གྲགས་སྟོང་གི༔ གཉུག་མ་མི་ཤིགས་རྡོ་རྗེའི་གསུང་དུ་འཕོས༔

སེམས་དང་སེམས་བྱུང་རྟོག་པ་ཀུན་ཞི་ནས༔ ཕྱི་ཡི་འཁྲུལ་སྣང་འོད་གསལ་ངང་དུ་གྲོལ༔ གསང་པ་རིག་སྟོང་ཆོས་སྐུའི་ངང་དུ་གྲོལ༔ གདིང་བཞིའི་གྲོལ་ཚད་མངོན་དུ་གྱུར་ནས་ནི༔ ཁམས་གསུམ་འཁོར་བའི་གནས་སུ་ཡ་མི་ང༔ ཐམས་ཅད་བདེ་ཆེན་གཞི་ཀློང་ཡངས་པར་ཕྱམ༔ མཐར་ནི་ཤེས་བྱའི་དྲི་མའི་བག་ཆགས་ཁམས༔ གཉེན་པོ་རྡོ་རྗེ་ལྟ་བུའི་ཏིང་འཛིན་གྱིས༔ རབ་བཅོམ་ནང་གསལ་ཐིམ་ལ་མ་རྨུགས་པ༔ གཏིང་གསལ་ཕྲ་བའི་ཡེ་ཤེས་མངོན་དུ་གྱུར༔ ངོ་བོ་སྐུ་སྟེ་རང་བཞིན་འོད་དུ་གསལ༔ ཐུགས་རྗེ་མཁྱེན་པའི་ཡེ་ཤེས་ཕྱོགས་བཅུར་རྒྱས༔ ཆོས་སྐུའི་ངང་ལས་ལོངས་སྤྱོད་རྫོགས་སྐུར་བཞེངས༔ ཕྱེད་སྤྲུལ་འགྲོ་འདུལ་སྤྲུལ་དང་མཆོག་གིས་སྤྲུལ༔ བཟོ་དང་སྐྱེ་བ་བེམ་པོར་སྤྲུལ་པ་སོགས༔ གང་འདུལ་མཛད་པ་བསམ་གྱིས་མི་ཁྱབ་པས༔ ཁམས་གསུམ་འཁོར་བ་དོང་ནས་སྤྲུག་པར་བྱེད༔ རབ་ནི་ན་བུན་ནམ་མཁར་ཐིམ་པ་ལྟར༔ ལུས་ ༤༨༽སེམས་དབྱེར་མེད་འོད་ཀྱི་སྐུ་རུ་གྲོལ༔ འབྲིང་ནི་བུམ་པའི་ནང་གི་ནམ་མཁའ་བཞིན༔ རིག་པ་གཞིར་ཐིམ་འོད་ཀྱི་ངང་དུ་གྲོལ༔ མཐའ་མ་བཅོ་ལྔའི་ཉི་ཟླ་ཤར་ནུབ་བཞིན༔ རིག་པ་ལྷུན་གྲུབ་ལ་ཐིམ་ཀ་དག་ཏུ༔ གྲོལ་ནས་རིམ་བཞིན་སྐྲ་སེན་སྙིགས་མ་ཙམ༔ བཞག་ནས་ཀ་དག་གདོད་མའི་གཤིས་སུ་བཞུགས༔ ཚེ་འདིར་གྲོལ་བ་ཀ་དག་དབྱིངས་ཡིན་ཕྱིར༔ དེ་མ་ཐག་ཏུ་སྤྲུལ་པ་སྟོན་མིན་ནུས༔ བར་དོར་གྲོལ་བ་ལྷུན་གྲུབ་དབྱིངས་ཉིད་ལས༔ བདུན་ཕྲག་གསུམ་ནས་སྤྲུལ་པ་འགྲོ་ལ་སྟོན༔ ས་མ་ཡ༔ ཨེ་མ་ཤིན་ཏུ་ཟབ་པ་ལས་ཀྱང་མཐར་ཐུག་པ༔ གསང་ཆེན་རྡོ་རྗེ་ཐེག་པའི་མྱུར་ལམ་མཆོག༔ ཟབ་གསལ་གཉིས་མེད་རང་བཞིན་རྫོགས་པ་ཆེ༔ ཀུན་གྱི་མཐར་ཐུག་བླ་མེད་སྙིང་པོའི་དོན༔ ཨ་ནུ་དབྱིངས་ཡེ་མཉམ་བརྡལ་དང་འབྲེལ་བར༔ སྟོན་པ་འདི་ནི་དུར་ཁྲོད་བསིལ་ཚལ་ནས༔ ཤྲཱི་སེང་ཧས་ཐུགས་ནས་བདག་ལ་བརྒྱུད༔ བདག་ཉིད་བྲག་ཕུག་མཱ་ར་ཏི་ཀ་རུ༔ ཟག་བཅས་ཕུང་པོ་འོད་ཀྱི་སྐུ་རུ་གྲོལ༔ ཡར་ཀླུངས་ཤེལ་བྲག་རྡོ་རྗེའི་ཕུག་མོ་ཆེར༔

ཡེ་ཤེས་མཚོ་རྒྱལ་ཤེལ་དཀར་རྡོ་རྗེ་མཚོར༔ སྙན་བརྒྱུད་ཚུལ་དུ་བདག་གིས་ལེགས་པར་བསྟན༔ ༤༩༽ ཇོ་མོ་རྣམ་གཉིས་ཟག་བཅས་མི་སྣང་བར༔ རིག་འཛིན་བཞི་བགྲོད་འཇའ་ལུས་མངོན་དུ་གྱུར༔ ཤེལ་གྱི་སྒྲོམ་བུར་གསེར་གྱི་ཡི་གེར་བཀོད༔ མི་འགྱུར་རྡོ་རྗེའི་བྲག་ཏུ་གཏེར་རྒྱས་བསྡམས༔ མ་འོངས་འགྲོ་བ་སྐྱོབ་པར་སྨོན་ལམ་བཏབ༔ བཀའ་འདི་དབྱིངས་ཡུམ་རྡོ་རྗེ་རལ་གཅིག་མ༔ སྨན་བཙུན་ཚེ་རིང་མཆེད་ལྔར་གཏད་དོ་རྒྱ༔ ད་ལྟའི་ཤེལ་དཀར་དཔལ་ལྡན་རྡོ་རྗེ་མཚོ༔ སྐྱེ་ཕྲེང་བཅོ་ལྔར་གཏེར་རིགས་བརྒྱུད་པའི་མཐར༔ བྱང་ཆུབ་ལྗོངས་སུ་མི་ཚུལ་བཟུང་ནས་ནི༔ ཟབ་གཏེར་གཉིས་འདོམས་ཁྱད་པར་སྙན་བརྒྱུད་སྐོར༔ འོད་གསལ་མི་འགྱུར་གསང་བའི་བྲག་ནས་འདོན༔ གསང་བའི་གྲོགས་མཆོག་བཱི་མ་རསྨའི་མཚན༔ ཀཱིརྟི་མ་ཎི་བྷ་དྲ་པྲཛྙཱ་སོགས༔ ཆོས་ཀྱི་བདག་པོ་བཅུ་གསུམ་དང་ཕྲད་ནས༔ བྱེ་མའི་གྲངས་ཀྱི་འགྲོ་བ་འདྲེན་པར་འགྱུར༔ ས་མ་ཡ༔ རྒྱ་རྒྱ་རྒྱ༔ སྐུ་གསུང་ཐུགས་ཀྱི་རྒྱ༔ དབྱིངས་སྣང་མཁའ་འགྲོའི་རྒྱ༔ བརྡ་ཐིམ༔ ༔ 

ཞེས་པ་འདི་ཉིད་སྤྲུལ་པའི་གཏེར་སྟོན་རིན་པོ་ཆེ་པདྨ་ལས་འབྲེལ་རྩལ་གྱིས་གསུང་བསྐུལ་ཕེབས་པའི་མཐུ་ལས་གཏད་རྒྱ་བཙན་ཐབས་སུ་སད་པ་ལས། ཁོ་མོ་རིག་པ་རང་བྱུང་གི་ཡེ་ཤེས་ ༥༠༽ ལ་དབང་བསྒྱུར་བའི་རྣལ་འབྱོར་མ་སུ་ཁ་བཛྲ་རྩལ་གྱིས་དག་པར་ཕབ་པའི་ཡི་གེ་པ་ནི་དྲི་མེད་འོད་ཟེར་གྱིས་བགྱིས་པའོ། ཆོས་འདི་འཁོར་བ་མ་སྟོངས་བར་དུ་རྫོགས་པར་མ་གྱུར་ཅིག གསང་ཁྲིད་རིམ་ལྔའོ།། སརྦ་མངྒ་ལཾ།