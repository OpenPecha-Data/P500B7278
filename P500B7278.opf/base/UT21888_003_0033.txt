༤༠༣༽ཆོས་ཉིད་མཁའ་འགྲོའི་ཐུགས་ཐིག་ལས༔ མཁའ་འགྲོའི་མངོན་རྟོགས་བསྡུས་པ་བཞུགས༔ 

ན་མོ་པདྨ་ཀཱ་ར་ཡེ༔ དང་པོ་སྐྱབས་འགྲོ་སེམས་བསྐྱེད་ནི༔ ན་མོ༔ བཅོམ་ལྡན་ལྷ་མོར་སྐྱབས་སུ་མཆི༔ འགྲོ་བའི་དོན་དུ་བྱང་སེམས་བསྐྱེད༔ ཨཱཿ འཁོར་འདས་ཆོས་རྣམས་སྟོང་པར་གྱུར༔ སྟོང་ཉིད་དབྱིངས་ལས་སྙིང་རྗེའི་རྩལ༔ ལྷུན་གྲུབ་བདེ་ཆེན་གཞལ་ཡས་དབུས༔ པདྨ་ཉི་མ་བམ་གྱི་སྟེང༔ རིག་བྱེད་ལྷ་མོ་སྐུ་མདོག་དམར༔ ཞལ་གཅིག་སྤྱན་གསུམ་དབྱིངས་སུ་གཟིགས༔ ནུ་འབུར་གསང་བའི་པདྨོ་རྒྱས༔ དབུ་སྐྲ་གྱེན་བརྫེས་ཐོད་སྐམ་བརྒྱན༔ ཕྱག་བཞིས་མདའ་གཞུ་ལྕགས་ཞགས་བསྣམས༔ སྟག་ཤམ་ཐོད་ཕྲེང་རྒྱན་དྲུག་དང༔ དར་དཔྱངས་རིན་ཆེན་ཅོད་པན་མཛེས༔ ཞབས་གཉིས་བརྐྱང་བསྐུམ་གར་སྟབས་འགྱིང༔ རིགས་བདག་སྣང་བ་མཐའ་ཡས་བཞུགས༔ སྣང་སྟོང་ཡེ་ཤེས་སྒྱུ་མའི་སྐུ༔ ཡེ་ཤེས་མེ་དཔུང་འབར་ཀློང་བསྒོམ༔ ཐུགས་ཀར་ཧྲཱིཿཡིག་མཐའ་སྐོར་དུ༔ རྩ་བའི་སྔགས་ཀྱིས་གཡོན་དུ་འཁོར༔ འོད་ཟེར་འཕྲོ་འདུས་དོན་གཉིས་བྱས༔ ཚུར་འདུས་སྲིད་པའི་ཚེ་བསོད་ནམས༔ དཔལ་འབྱོར་ལོངས་སྤྱོད་ཐམས་ཅད་ཀུན༔ འོད་དམར་རྣམ་པར་ ༤༠༤༽ བདག་ལ་ཐིམ༔ སྣོད་བཅུད་དཀྱིལ་འཁོར་གསུམ་གྱི་ངང༔ རང་གྲོལ་ཆོས་དབྱིངས་ཆེན་པོར་སངས༔ ཨོཾ་ཀུ་རུ་ཀུལླེ་ཧྲཱིཿསྭཱ་ཧཱཿ དེ་ལྟར་ཏིང་འཛིན་གསལ་བའི་ངང༔ བྱེ་བ་བཟླས་པས་འཕགས་མ་འགྲུབ༔ ལས་ལ་སྦྱོར་བའི་དམིགས་གནད་ནི༔ ལྷ་འདྲེ་མི་གསུམ་ཟས་ནོར་ལོངས་སྤྱོད་ཐམས་ཅད་ཝ་ཤཾ་ཀུ་རུ་ཡེ་སྭཱ་ཧཱཿ དེ་ལྟར་མི་ཚིག་མ་འདྲེས་པར༔ ཁྲི་བཟླས་གང་འདོད་འགྲུབ་པར་ངེས༔ ས་མ་ཡ༔ རྒྱ་རྒྱ་རྒྱ༔ ཅེས་པ་འདི་ཡང་དགོས་གལ་དང་བསྟུན་ཏེ་བདེ་བའི་རྡོ་རྗེས་འཁྲུལ་སྣང་ཡིག་རིས་སུ་བྲིས་པའོ།། དགེའོ།།