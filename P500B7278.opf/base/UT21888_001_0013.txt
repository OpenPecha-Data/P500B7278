༡༧༣༽ ཆོས་ཉིད་མཁའ་འགྲོའི་གསང་མཛོད་ལས༔ རིག་འཛིན་འདུས་པའི་དབང་ཆོག་ཡེ་ཤེས་དྲྭ་བ་བྱིན་རླབས་ཆར་འབེབས་བཞུགས༔ ༡༧༤༽ (Dakini secret letter here) ན་མོ་པདྨ་ཀཱ་ར་ཡེ༔ 

རྡོ་རྗེ་ཐོད་འཕྲེང་རྩལ་ལ་འདུད༔ གསང་སྔགས་ལམ་སྤྱོད་རྣལ་འབྱོར་པས༔ སྒོ་གསུམ་སྨིན་པར་བྱས་ན༔ དངོས་གྲུབ་མེད་ཅིང་འབྲས་མི་འབྱུང༔ དེ་ཕྱིར་སྐལ་ལྡན་རྗེས་འཇུག་རྣམས༔ དབང་གིས་སྨིན་པར་བྱེད་པ་ལ༔ ས་གཞི་བརླབ་དང་དཀྱིལ་འཁོར་གདན༔ ལྷ་དང་བུམ་པ་སྟ་གོན་དང༔ སློབ་མ་སྟ་གོས་ལ་སོགས་བྱང༔ དབང་དངོས་རྫས་ཀྱི་རིམ་པ་ལ༔ རིན་ཆེན་བུམ་པ་ཉེར་ལྔས་གཏམས༔ བྷནྷ་མཚན་ལྡན་བཅུད་ཀྱིས་བཀང༔ དེ་སྟེང་མེ་ལོང་ཤེལ་རྡོ་དང༔ སྐུ་ཙཀ་རིག་མ་ལ་སོགས་བསགས༔ དེ་མཐར་ཉེར་སྤྱོད་མཆོད་པ་དང༔ ག་ཎཙཀྲ་ཛ་གད་རྣམས༔ ཐབས་གཡས་ཤེས་རབ་གཡོན་དུ་བཤམས༔ བདག་མདུན་བུམ་པ་སྒྲུབ་པ་དང༔ དཀྱིལ་འཁོར་ཁྲུས་གསོལ་བདག་ ༡༧༥༽ དབང་བླངས༔ དེ་ནས་རྡོ་རྗེ་སློབ་མ་ཡིས༔ ཐལ་སྦྱར་མོས་གུས་དང་བཅས་པས༔ སྐོ་དྲུང་གསོལ་བ་འདི་ལྟར་གདབ༔ ཀྱཻ༔ རྡོ་རྗེ་སློབ་དཔོན་མཆོག་ཉིད་དང༔ སྒོ་སྐྱོང་ཁྲོ་བོ་དགོངས་སུ་གསོལ༔ བདག་ཅག་སྐལ་ལྡན་ལས་འཕྲོ་ཅན༔ ཐར་པའི་གྲོང་དུ་འཇུག་སྤྲོ་བས༔ སྒོ་ཕྱེས་ཐར་པའི་ལམ་བསྟན་གསོལ༔ ཞེས་པ་ལན་གསུམ་དང༔ ཡང་སློབ་དཔོན་གྱིས༔ ཨེ་མ་སྐལ་ལྡན་རིགས་ཀྱི་བུ༔ ཁྱེད་ཅག་སུ་ཡིན་ང་ལ་སྨོས༔ སྙིང་ནས་ཐར་ལམ་འཇུག་སྤྲོ་ན༔ དམ་ཚིག་ཚུལ་བཞིན་བསྲུང་ནུས་སམ༔ ནུས་ན་བླ་མེད་ཐར་པའི་ལམ༔ བདག་གིས་ཁྱོད་ཉིད་འཇུག་པར་བགྱི༔ ༡༧༦༽ ཞེས་དང༔ ཡང་སློབ་བུས༔ ཀྱཻ་ཧོ༔ གསང་ཆེན་དོན་གྱི་བླ་མ་དགོངས་སུ་གསོལ༔ བདག་ཅག་འཁོར་བའི་གནས་ལ་སུན་ཕྱུང་ནས༔ བླ་མེད་ཐར་པའི་གྲོང་དུ་འཇུག་སྤྲོ་བས༔ བདག་ཅག་མཐུ་ཡིས་ཐར་བའི་སྐབས་མ་མཆིས༔ མགོན་པོ་བརྩེ་ཆེན་ཁྱེད་ཀྱིས་དྲང་དུ་གསོལ༔ ཅི་བསྒོས་དམ་ལས་འདའ་བར་མི་བགྱིད་དོ༔ ལན་གསུམ་དང༔ ཡང་སློབ་དཔོན་གྱི་གནང་བ་སྦྱིན་པ་ནི༔ ཨེ་མ་ཚོགས་སྨོན་ལས་འཕྲོ་ཅན༔ ཁྱེད་རྣམས་ལས་ལྡན་སྐལ་བ་བཟང༔ ནང་དུ་འདོང་ལ་དད་གུས་གྱིས༔ ཕྱག་འཚལ་བླ་མར་གསོལ་བ་ཐོབ༔ ཐར་པའི་ལམ་མཆོག་ངས་བསྟན་བྱ༔ ཞེས་གནང་བ་སྦྱིན་ནོ༔ དེ་ནས་ཁྲུས་བྱ་བགེགས་བསྐྲད་སྲུང་འཁོར་བསྒོམ༔

ཡིད་ཆེས་ཕྱིར་ནི་ལོ་རྒྱུས་བཤད༔ མཎྜལ་ཕུལ་ནས་གསོལ་གདབ་ནི༔ ཀྱཻ༔ བླ་མ་རྡོ་རྗེ་འཛིན་ཁྱོད་དགོངས༔ བདག་ཅག་སྐལ་ལྡན་བུ་རྣམས་ལ༔ རིག་འཛིན་བླ་མའི་སྨིན་བྱེད་དབང༔ ཡོངས་རྫོགས་དམ་པ་གནང་དུ་གསོལ༔ ཞེས་ལན་གསུམ་དང༔ སློབ་དཔོན་གྱིས༔ ཨེ་མ་སྐལ་ལྡན་རིགས་ཀྱི་བུ་རྣམས་ཀུན༔ ཐར་པ་བླ་མེད་དོན་དུ་གཉེར་བ་ཡི༔ སྙིང་པོའི་སྒྲུབ་ལ་བརྩོན་འགྲུབ་བྱེད་ནུས་ན༔ བདག་གིས་སྨིན་བྱེད་གདམས་པ་ཁྱོད་ལ་སྦྱིན༔ ཚུལ་བཞིན་ལྡན་ ༡༧༧༽པར་མཛོད་ཅིག་རིགས་ཀྱི་བུ༔ ལམ་མཆོག་འདི་ནི་ཤིན་ཏུ་ངོ་མཚར་ཆེ༔ ཨུ་དུམ་ཝ་ར་ལས་ཀྱང་དཀོན་པའི་ཆོས༔ སྒོ་འདིར་ལན་གཅིག་འཇུག་པའི་སྐལ་ལྡན་ན༔ སྐྱེ་བ་གཅིག་གིས་རིག་འཛིན་གྲལ་དུ་འཁོད༔ གང་འབྲེལ་རྣལ་འབྱོར་གྲོལ་བའི་ལམ་ལ་འཁོད༔ བུ་ཁྱོད་སྤྲོ་བ་བསྐྱེད་ལ་དམ་ཚིག་རྣམས༔ མ་ཉམས་ཚུལ་བཞིན་བསྲུངས་ལ་འབད་པར་འཚལ༔ ཞེས་གསུངས་སོ༔ དེ་ནས་སྐྱབས་སུ་འགྲོ་བ་ལ་དམིགས་པ་འདི་བཞིན་མཛོད༔ ཧོཿ སྐལ་ལྡན་རིགས་ཀྱི་བུ༔ ཁྱེད་རང་རྣམས་ཀྱི་མདུན་གྱི་ནམ་མཁར་སྐྱབས་གནས་ཀུན་གྱི་ངོ་བོ་དྲིན་ཅན་རྩ་བའི་བླ་མ་དང་ཐ་མི་དད་པ་ཨོ་རྒྱན་པདྨ་འབྱུང་གནས་ལ་འཁོར་རིག་འཛིན་བརྒྱད་དང༔ གྲུབ་ཆེན་བརྒྱད་ཅུ༔ རྗེ་འབངས་ཉེར་ལྔ་ལ་སོགས་བཀའ་གཏེར་གསར་རྙིང་གི་བླ་མ་རིག་འཛིན་རྒྱ་མཚོའི་ཚོགས་དང༔ ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དགོངས་བརྡ་སྙན་བརྒྱུད་ཀྱི་བླ་མ་རིག་འཛིན་རྒྱ་མཚོ་དང༔ ཡི་དམ་དཔའ་བོ་མཁའ་འགྲོ་བཀའ་སྲུང་དམ་ཅན་རྒྱ་མཚོའི་ཚོགས་དང་བཅས་པ་ཐམས་ཅད་ལྷ་མིའི་ཁྲོམ་འཚོགས་པ་ལྟར་བཞུགས་པར་བསྒོམས་ལ་སྐྱབས་སུ་འགྲོ་བ་འདིའི་རྗེས་ཟློས་མཛོད༔ ཅེས་སྐྱབས་འགྲོ་ལན་གསུམ་ཟློས༔ ཡང་སེམས་བསྐྱེད་པའི་ཕྱིར་་སློབ་དཔོན་གྱིསཿ ༡༧༨༽ ཧོཿ སྐལ་ལྡན་རིགས་ཀྱི་བུ༔ རང་རེ་རྣམས་ཀྱིས་སྨིན་བྱེད་ཀྱི་དབང་ཞུས་ནས་གྲོལ་བྱེད་ཀྱི་གདམས་པ་ཉམས་སུ་བླངས་ནས༔ མ་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བླ་ན་མེད་པ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་ཐོབ་པར་བྱེད་སྙམ་པས་བྱང་ཆུབ་མཆོག་ཏུ་སེམས་བསྐྱེད་པའི་ཕྱིར་འདིའི་རྗེས་ཟློས་མཛོད༔

ཅེས་དངཿ སེམས་བསྐྱེད་ལན་གསུམ་ཟློས༔ ཡང་ཡན་ལག་བདུན་པའི་དོན་དྲན་ཕྱིར་སློབ་དཔོན་གྱིས༔ ཧོཿ སྐལ་ལྡན་རིགས་ཀྱི་བུ་རྣམས་ཉོན་ཅིག༔ ཚོགས་བསོག་པའི་སྒོ་ཐམས་ཅད་ཡན་ལག་བདུན་པར་འདུ་བ་ཡིན་པས་དེའི་དོན་དྲན་བཞིན་ལུས་ཞིང་གི་རྡུལ་སྙེད་དུ་སྤྲུལ་ནས་ཕྱག་འཚལ་བ་དང༔ དངོས་སུ་འབྱོར་པ་ལུས་ལོངས་སྤྱོད་དང༔ ཡིད་ཀྱིས་སྤྲུལ་པ་དཔག་མེད་ནམ་མཁའི་མཐའ་ཁྱབ་ཀྱི་མཆོད་པའི་རྫས་སུ་འོས་པ་ཐམས་ཅད་འབུལ་བ་དང༔ བདག་གཞན་སེམས་ཅན་ཐམས་ཅད་ཀྱིས་ཚེ་རབས་ནས་བསགས་དང་བསག་འགྱུར་གྱི་མི་དགེ་ཉེས་ལྟུང་ཉམས་ཆག་ཐམས་ཅད་གཉེན་པོ་སྟོབས་བཞིའི་དོན་དྲན་བཞིན་བཤགས་པ་དང༔ དུས་གསུམ་ཀུན་ཏུ་བསགས་པའི་ཟག་བཅས་ཟག་མེད་ཀྱི་དགེ་ཚོགས་ཐམས་ཅད་ལ་རྗེས་སུ་ཡི་རང་བ་དང༔ གདུལ་བྱའི་བློར་གང་འཚམས་པའི་ཐེག་པ་རྒྱ་མཚོའི་ཆོས་ཀྱི་འཁོར་ལོ་བསྐོར་བར་བསྐུལ་བ་དང༔ ༡༧༩༽ ཇི་སྲིད་འཁོར་བའི་རྒྱ་མཚོ་མ་སྟོང་བར་དུ་དེ་སྲིད་རྒྱལ་དང་རྒྱལ་སྲས་བྱང་ཆུབ་སེམས་དཔའ་འགྲོ་བའི་མགོན་པོ་ཐམས་ཅད་སྐུ་མྱ་ངན་ལས་མི་འདའ་བར་བཞུགས་པར་གསོལ་བ་འདེབས་པ་དང༔ སྨིན་བྱེད་དབང་དང་གྲོལ་བྱེད་བསྐྱེད་རྫོགས་ཟབ་མོའི་དགེ་བ་རྣམས་མཁའ་ཁྱབ་ཀྱི་སེམས་ཅན་ཐམས་ཅད་ལ་ཉེ་རིང་ཆགས་སྡང་མེད་པར་བསྔོ་བ་སོགས་ཀྱི་ཐུགས་འདུན་གྱིས་འདིའི་རྗེས་ཟློས་མཛོད༔ ཅེས་ཡན་ལག་བདུན་ལན་གསུམ་ཟློས༔ ཡང་དམ་ཚིག་བསྒྲག་པའི་དོན་སློབ་དཔོན་གྱིས༔ ཀྱཻ༔ རིགས་ཀྱི་བུ་རྣམས་ཉོན་ཅིག༔ སྤྱིར་གསང་སྔགས་རྡོ་རྗེའི་ཐེག་པ་འདི་ནི་དུག་སྦྲུལ་གཙུག་གི་ནོར་བུ་ལེན་པ་དང་འདྲ་སྟེ༔ ཕུང་འཚེངས་གཉིས་ཀྱི་གནད་ལ་ཐུག་པ་ཡིན་ནོ༔ ཅིའི་ཕྱིར་ཞེ་ན༔ ལམ་འདིར་འཇུག་ནས་དམ་ཚིག་གི་རིམ་པ་རྣམས་ཚུལ་བཞིན་བསྲུངས་ན༔ ཚེ་ལུས་འདི་རུ་མཆོག་གི་དངོས་གྲུབ་ཚེགས་མེད་དུ་ཐོབ་པར་འགྱུར་ཏེ༔ དམ་ལས་འདས་ན་བར་དོ་མེད་པར་མར་གྱི་ཟང་ཐལ་ལ་འགྲོ་བར་ཐེ་ཚོམ་མེད་པ་ཡིན་པས༔ དམ་ཚིག་གི་གནད་རྣམས་མི་ཉམས་པར་བསྲུང་བ་གལ་ཤིན་ཏུ་ནས་ཆེའོ༔

དམ་ཚིག་གི་རིམ་པ་ལ་བསམ་གྱིས་མི་ཁྱབ་ཀྱང་བྱེ་བ་ས་ཡ་གྲངས་སུ་བརྗོད་ཅིང༔ ཕྲ་ཞིབ་བསྲུང་དཀའ་བ་སྤྱི་དང་བྱེ་བྲག་དུ་མ་ ༡༨༠༽ཡོད་ཀྱང༔ ད་ལན་གྱི་སྐབས་སུ་རིགས་ལྔའི་སྡོམ་པའི་དམ་ཚིག་རྣམས་སྲོག་ལ་བབས་ཀྱང་ཡང་དག་པར་བསྲུང་བར་བྱ་དགོས་པས༔ རྐང་གཉིས་རྣམས་ཀྱི་གཙོ་བོ་སངས་རྒྱས་དང༔ སྐྱོབ་པ་རྣམས་ཀྱི་མཆོག་དམ་ཆོས༔ འདྲེན་པ་རྣམས་ཀྱི་དེད་དཔོན་དགེ་འདུན་ཏེ༔ བླ་ན་མེད་པའི་དཀོན་མཆོག་གསུམ་དང༔ ཉེས་སྤྱོད་ཀྱི་ཚུལ་ཁྲིམས་ལ་བསམ་སྟེ་རང་གི་སྒོ་གསུམ་གྱི་བྱ་བ་སྡོམ་ནས་མི་མཐུན་པའི་ཕྱོགས་མི་དགེ་བ་ཐམས་ཅད་སྤང་བ་དང༔ དགེ་བ་ཆོས་སྡུད་ཀྱི་ཚུལ་ཁྲིམས་ལ་གནས་ནས་སྡོམ་པ་དང་དམ་ཚིག་གི་ཕྱོགས་སུ་མཐུན་པའི་དགེ་བའི་ལས་ཕྲ་མོ་ཙམ་ལ་ཡང་འབད་རྩོལ་གྱིས་རང་རྒྱུད་ལ་འབྱོར་ངེས་བྱས་ཏེ༔ དྲན་ཤེས་བག་ཡོད་ཀྱི་སྒོ་ནས་གོང་འཕེལ་བྱེད་པ་དང༔ དེ་བཞིན་སེམས་ཅན་དོན་བྱེད་ཀྱི་ཚུལ་ཁྲིམས་ལ་དམིགས་ནས་རང་དོན་ཡིད་བྱེད་ཀྱི་བློ་ངན་དྲུང་ནས་ཕྱུངས་ཏེ༔ སེམས་ཅན་གྱི་དོན་ཁོ་ནར་གང་ལ་གང་འདུལ་དུ་བརྩོན་པ་སྟེ༔ དེ་བཞིན་རིགས་ཀྱི་དམ་ཚིག་ཡིན་ནོ༔ ལུས་ཐ་མལ་དུ་མི་གནས་པར་སྐུའི་རྟེན་དུ་ཡི་དམ་ལྷའི་ཕྱག་རྒྱ་བསྒོམ་པ་དང་ཿ གསུང་དང་ཐུགས་ཀྱི་རྟེན་དུ་དྲིལ་བུ་དང་རྡོ་རྗེ་མི་འབྲལ་བར་བཅང་བ་དང༔ ཐར་པའི་ལམ་སྟོན་གྱི་དེད་དཔོན༔ མ་རིག་མུན་སེལ་གྱི་སྒྲོན་མེ༔ དངོས་ ༡༨༡༽གྲུབ་ཐམས་ཅད་ཀྱི་འབྱུང་གནས་རྡོ་རྗེ་སློབ་དཔོན་མི་སྤོང་པར་བཟུང་བ་ནི་རྡོ་རྗེའི་རིགས་ཀྱི་དམ་ཚིག་གོ༔ རང་གི་ལུས་དང་ལོངས་སྤྱོད་ཀྱི་དངོས་པོ་ཐམས་ཅད་ཕོངས་པ་མེད་པར་གཞན་ལ་སྦྱིན་པ་གཏོང་བ་དང༔ ཆོས་ཀྱི་དོན་ཚིག་གཅིག་ཡན་ཆད་གཞན་རྒྱུད་ལ་ཕན་པར་ལྟ་བ་དང༔ སྐྱབས་བྲལ་མགོན་མེད་ཀྱི་རིགས་ཉམ་ཐག་པ་ལ་སྐྱབས་ཀྱི་སྦྱིན་པ་དང༔ དུས་རྣམས་ཀུན་ཏུ་སེམས་ཅན་གྱི་དོན་ལ་བྱམས་སྙིང་རྗེ་བྱང་ཆུབ་ཀྱི་སེམས་རྒྱུན་ཆད་མེད་པར་སྒོམ་པ་སྟེ༔

ཉིན་རེ་བཞིན་སྦྱིན་པ་རྣམ་པ་བཞི་འདི་དུས་དྲུག་ཏུ་ཆགས་མེད་དུ་བརྩོན་པ་ནི༔ རིན་ཆེན་རིགས་ཀྱི་དམ་ཚིག་ཡིན་ནོ༔ བྱ་བའི་རྒྱུད་དང༔ སྤྱོད་པའི་རྒྱུ་དང༔ བླ་ན་མེད་པའི་རྒྱུད་དང༔ རྣལ་འབྱོར་གྱི་རྒྱུད༔ ཉན་ཐོས་དང༔ རང་རྒྱལ་དངཿ ཕ་རོལ་ཕྱིན་པའི་ཐེག་པ་སྟེ༔ ཕྱི་ནང་གསང་བའི་ཐེག་པ་གསུམ་པོ་དེ་དག་དུས་ནམ་ཡང་སྤང་བར་མི་བགྱིད་པ་ནི་པདྨའི་རིགས་ཀྱི་དམ་ཚིག་གོ༔ ཁས་བླངས་བའི་སྡོམ་པ་ཐམས་ཅད་མི་ཉམས་པར་ཚུལ་བཞིན་དུ་བསྲུང་ཞིང་ཕྱི་ནང་གསང་བའི་མཆོད་པ་སོགས་ལ་བརྩོན་པ་ནི༔ ལས་ཀྱི་རིགས་ཀྱི་དམ་ཚིག་ཡིན་ནོ༔ དེ་ལྟ་བུའི་དམ་ཚིག་གི་གནད་རྣམས་མི་ཉམས་པར་ཚུལ་བཞིན་དུ་བསྲུང་སྙམ་པས་འདིའི་ ༡༨༢༽ རྗེས་ཟློས་མཛོད༔ སངས་རྒྱས་ཆོས་དང་དགེ་འདུན་ཏེ༔ བླ་ན་མེད་པའི་དཀོན་མཆོག་གསུམ༔ ནམ་དུ་ཡང་ནི་མི་གཏོང་ངོ༔ སྒོ་གསུམ་ལས་ཀྱི་བྱ་བ་སྡོམ༔ རྣམ་དག་ཚུལ་ཁྲིམས་གསུམ་ལ་བསླབ༔ དེ་བཞིན་རིགས་ཀྱི་དམ་ཚིག་འཛིན༔ རྡོ་རྗེ་སློབ་དཔོན་མི་སྤང་ཞིང༔ རྡོ་རྗེ་དྲིལ་བུའི་ཕྱག་རྒྱ་ཡང༔ དུས་རྣམས་རྟག་ཏུ་གཟུང་བར་བགྱི༔ རྡོ་རྗེ་རིགས་ཀྱི་དམ་ཚིག་འཛིན༔ ལུས་དང་ལོངས་སྤྱོད་ལྟོས་མེད་པར༔ ཕ་རོལ་ཉིད་དུ་སྦྱིན་པ་དང༔ སྐྱབས་བྲལ་འཇིགས་ལས་སྒྲོལ་བ་དང༔ ཆོས་དང་བྱམས་པས་རྟག་ཏུ་བསྐྱང༔ དུས་དྲུག་སྦྱིན་པ་རྣམ་བཞིར་བརྩོན༔ རིན་ཆེན་རིགས་ཀྱི་དམ་ཚིག་འཛིན༔ ཕྱི་ནང་གསང་བ་ཐེག་པ་གསུམ༔ དམ་ཆོས་ཚུལ་བཞིན་བཟུང་བར་བགྱི༔ ནམ་དུ་ཡང་ནི་མི་སྤང་ངོ༔ པདྨའི་རིགས་ཀྱི་དམ་ཚིག་འཛིན༔ བྱང་ཆུབ་སེམས་ནི་མི་སྤང་ཞིང༔ སྡོམ་པ་ལ་ནི་རབ་ཏུ་གནས༔ ཕྱི་ནང་གསང་བའི་མཆོད་པར་བརྩོན༔ ལས་ཀྱི་རིགས་ཀྱི་དམ་ཚིག་འཛིན༔ རྩ་བ་སྐུ་གསུང་ཐུགས་མཆོག་དང༔ ཡན་ལག་དམ་ཚིག་འདའ་མི་བྱ༔ མགོན་པོ་ཁྱོད་ཀྱིས་སྐྱབས་མཛོད་ལ༔ ཚུལ་བཞིན་འབྱུང་བར་མཛད་དུ་གསོལ༔ ལན་གསུམ་ཟློས༔ དེ་ནས་དམ་ཆུ་ཐོགས་ལ༔ ཧཱུྃ་ཧྲཱིཿ འདི་ནི་ ༡༨༣༽དམ་ཚིག་རྡོ་རྗེའི་ཆུ༔ ཁྱེད་ཀྱི་ངག་ཏུ་བླུད་པ་ཡིས༔

དམ་བསྲུངས་ཚེ་འདིར་སངས་རྒྱས་འཐོབ༔ ཉམས་ན་དམྱལ་བར་ལྷུང་ཏ་རེ༔ དེ་ཕྱིར་དམ་ཚིག་མ་ཉམས་པར༔ སྲོག་གི་གཏའ་རུ་བཟུང་བར་གྱིས༔ བཛྲ་ས་མ་ཡ་ན་ར་ཀན༔ ཞེས་བདུད་རྩི་ངག་ཏུ་བླུད་ལ༔ ཧུབ་གསུམ་བྱས་ཏེ་སྐུ་གསུང་ཐུགས་ཀྱི་དངོས་གྲུབ་ཐམས་ཅད་ཐོབ་པར་བསམ༔ ལྷག་མ་གཡོན་རྒྱབ་ཏུ་དོར་ལ༔ དམ་ཚིག་ཉམས་ཆག་ཐམས་ཅད་སྦྱང་བར་བསམ་མོ༔ དེ་ནས་མིག་དར་སྦྱིན་པ་ནི༔ སློབ་དཔོན་གྱིས༔ ཁྱེད་རང་རྣམས་ཀྱི་མ་རིག་པའི་སྒྲིབ་པ་བསལ་ཕྱིར་མིག་དར་རེས་གདོང་པ་བཅིང་བའི་མོས་པ་མཛོད༔ ཨོཾ་ཙཀྵུ་བྷནྡྷ་ཝ་ར་ཎ་ཡེ་སྭཱ་ཧཱ༔ ཞེས་དང༔ མེ་ཏོག་སྦྱིན་པ་ནི༔ སློབ་དཔོན་གྱིས༔ འོ༔ སྐལ་ལྡན་རིགས་ཀྱི་བུ་རྣམས་ཁྱེད་ཅག་ཡི་དམ་གྱི་ལྷ་དང་མཇལ་བ་ན་ཕྱག་སྟོང་པར་མཇལ་དུ་མི་རུང་ཞིང་དངོས་གྲུབ་ཕྲ་བ་དང་བར་ཆད་མང་བ་ཡིན་པས་ཕྱག་རྟེན་གྱི་སླད་དུ་མེ་ཏོག་དཀར་དམར་ཡལ་འདབ་བཅུ་དྲུག་གི་ཕྲེང་བ་རེ་འཛིན་པའི་མོས་པ་མཛོད༔ བཛྲ་པུཥྤེ་ཏྲཱྃ་སྭཱ་ཧཱ༔ ཞེས་བརྗོད་དོ༔ དེ་ནས་དཀྱིལ་འཁོར་དུ་འཇུག་པའི་ཕྱིར་སྒོ་སྐྱོང་རྣམས་ལ་གསོལ་བ་འདི་ལྟར་གདབ༔ ཀྱཻ༔ དཀྱིལ་འཁོར་ཆེན་པོའི་སྒོ་སྐྱོང་བ༔ ཚད་མེད་བཞི་ཡི་རང་གཟུགས་གར༔ སྒོ་མ་ ༡༨༤༽རྣམས་ཀྱི་སྒོ་ཕྱེས་ལཿ དབང་དང་དངོས་གྲུབ་བསྩལ་དུ་གསོལ༔ ཞེས་བརྗོད་པས་སྒོ་བ་རྣམས་ཀྱིས་དཀྱིལ་འཁོར་གྱི་སྒོ་བཞི་ཤགས་ཀྱིས་ཕྱེས་པར་བསམ་ལ༔ ཤར་སྒོ་ནས་ཕྱག་འཚལ་བར་བསམ་ལ༔ ན་མོ་གུ་རུ་ཧྃའུ༔ ལྷོ་སྒོ་ནས་ཕྱག་འཚལ་བར་བསམ་ལ༔ ན་མོ་གུ་རུ་ཏྲཱྃ༔ ནུབ་སྒོ་ནས་ཕྱག་འཚལ་བར་བསམ་ལ༔ ན་མོ་གུ་རུ་ཧྲཱིཿ བྱང་སྒོ་ནས་ཕྱག་འཚལ་བར་བསམ་ལ༔ ན་མོ་གུ་རུ་ཨཱ༔ མདུན་དུ་འཁོར་པར་བསམ་ལ༔ ན་མོ་གུ་རུ་ན་མ་ཨོཾ༔ ཞེས་བརྗོད་པས་དཀྱིལ་འཁོར་ལྷ་རྣམས་ཀྱི་ཞལ་མཇལ་ནས་དབུགས་འབྱུང་བར་བསམ་ལ༔ དེ་ནས་སློབ་མ་ལྷར་གསལ་བ་ནི༔ སློབ་དཔོན་གྱི་ལས་ཆུས་བྲན་ལ༔ ཨོཾ་མ་ཧཱ་ཤུ་ནྱ་ཏཱ༴ སོགས། ཧཾཿ འཁོར་འདས་གཉིས་བསྡུས་ཀྱི་ཆོས་ཐམས་ཅད་སྟོང་པ་ཉིད་དུ་གྱུར༔

སྟོང་པའི་ངང་ལས་སྐད་ཅིག་གིས་མཁའ་ལ་འཇའ་ཚོན་ཤར་བ་བཞིན་དུ་པདྨ་ཉི་མ་ཟླ་བ་རྒྱས་པའི་སྟེང༔ སྐད་ཅིག་སློབ་མ་རིགས་ཀུན་ཁྱབ་བདག་མཆོག༔ ཨོ་རྒྱན༴ སོགས་ནས་དཀྱུས་ལྟར་སྤྱན་འདྲེན་གྱི་མཇུག༔ ཡེ་ཤེས་པའི་ལྷ་ཚོགས་རྣམས་མཚོ་ལ་ཁ་ཆར་བབས་ ༡༨༥༽པ་ལྟར་བྱུང་ནས་སློབ་མའི་སྒོ་གསུམ་ལ་ཐིམ་པར་གྱུར༔ ཏིཥྛ་བཛྲ༔ ཞེས་པས་མེ་ཏོག་འཐོརཿ དེ་ནས་མེ་ཏོག་དོར་བ་ནི༔ སློབ་དཔོན་གྱིས༔ འོ༔ རིགས་ཀྱི་བུ་རྣམས་ལྷག་པའི་ལྷ་ངོས་བཟུང་བའི་སླད་དུ་འདིའི་རྗེས་ཟློས་མཛོད༔ ན་མོ༔ དཀོན་མཆོག་གསུམ་བདེན་པ་དང༔ རྩ་བ་གསུམ་གྱི་ཐུགས་རྗེ་ཡིས༔ བདག་གི་རིག་པའི་མེ་ཏོག་འདི༔ སྔོན་ནས་ལས་འཕྲོ་གར་ཡོད་པའི༔ ལྷག་པའི་ལྷ་ལ་བབས་པར་མཛོད༔ ཛྙཱ་ན་པུཥྤེ་སིདྡྷི་ཏྲཱྃ༔ ཞེས་བརྗོད་འདབ་བཞིའི་དོ་རར་དོར༔ རིགས་དང་མཐུན་པའི་མིང་བྱིན་པ་ནི༔ འོ༔ རིགས་ཀྱི་བུ་རྣམས་ཁྱེད་ཅག་གི་མེ་ཏོག་གང་ལ་བབས་པ་ལྷ་དེའི་དངོས་གྲུབ་ཐོབ་ཅིང༔ གསང་བ་མིང་གི་ཅོད་པཎ་ཡང༔ ཤར་དུ་བབས་ན་རྡོ་རྗེ་སེམས་དཔའ་རྩལ་དང༔ རྡོ་རྗེ་རོལ་རྩལ་དང༔ རྡོ་རྗེ་ཡེ་ཤེས༔ རྡོ་རྗེ་དྲི་མེད༔ མེ་ལོང་ཡེ་ཤེས་རྩལ་དང༔ རིགས་དེའི་ལྷའི་དངོས་གྲུབ་ཀྱང་ཐོབ་པར་འགྱུར་རོ༔ ལྷོ་རུ་བབས་ན་རིན་ཆེན་དབང་རྒྱལ༔ རིན་ཆེན་དོན་གྲུབ༔ རིན་ཆེན་རོལ་རྩལ༔ རིན་ཆེན་བསྟན་མ༔ རིན་ཆེན་འོད་འཕྲོ༔ རིན་ཆེན་བཀྲ་ཤིས༔ རིན་ཆེན་བསོད་ནམས༔ རིན་ཆེན་དཔལ་བཟང༔ མཉམ་ཉིད་ཀློང་ཡངས་རྩལ་དང༔ རིགས་དེའི་ལྷའི་དངོས་གྲུབ་ ༡༨༦༽ཀྱང་ཐོབ་པར་འགྱུར་རོ༔ ནུབ་ཏུ་བབས་ན་པདྨ་རིག་འཛིན༔ ཆགས་བྲལ་ཡེ་ཤེས༔ པདྨ་དོན་ཡོད༔ པདྨ་ཀུན་གྲོལ༔ པདྨ་ལྷུན་གྲུབ༔ པདྨ་རྒྱལ་མཚན༔ པདྨ་འཇིགས་མེད༔ པདྨ་ཀུན་གྲོལ་རྣམ་རྒྱལ༔ པདྨ་སེམས་དཔའ་རྩལ་དང༔ རིགས་དེའི་ལྷའི་དངོས་གྲུབ་ཀྱང་ཐོབ་པར་འགྱུར་རོ༔ བྱང་དུ་བབས་ན་ཀརྨ་ཡེ་ཤེས༔ ཀརྨ་དོན་གྲུབ༔ ཀརྨ་ནོར་བུ༔ ཆོས་ཉིད་རང་གྲོལ༔ འོད་གསལ་ལྷུན་གྲུབ༔ ཀརྨ་བསྟན་འཛིན༔ ཀརྨ་ཡོངས་གྲུབ་རྩལ་དང༔

རིགས་དེའི་ལྷའི་དངོས་གྲུབ་ཀྱང་ཐོབ་པར་འགྱུར་རོ༔ དབུས་སུ་བབས་ན་སངས་རྒྱས་རྒྱ་མཚོ༔ ཆོས་དབྱིངས་རང་གྲོལ༔ རང་བྱུང་རྡོ་རྗེ༔ སངས་རྒྱས་ཡེ་ཤེས༔ སངས་རྒྱས་བཟང་པོ༔ སྣ་ཚོགས་རང་གྲོལ༔ སྣ་ཚོགས་མཐར་ཕྱིན༔ ཆོས་ཉིད་རང་གྲོལ༔ སངས་རྒྱས་སེམས་དཔའ་རྩལ་དང༔ རིགས་དེའི་ལྷའི་དངོས་གྲུབ་ཀྱང་ཐོབ་པར་འགྱུར་རོ༔ མཚམས་རྣམས་སུ་བབས་ན་ཕྱོགས་དང་ཉེ་བའི་མིང་དང༔ དངོས་གྲུབ་ལྷ་དེའི་རིགས་ཀྱི་མྱུར་བ་ཡིན་པས་མ་བརྗེད་པར་ཡིད་ལ་ཟུངས་ཤིག༔ ལྷག་ལྷ་སྤྱི་བོར་ཐིམ་པའི་མོས་པ་མཛོད༔ པྲ་ཏི་བྷྲི་ཧ་ཎ་ཨེ་མཾ༔ ཞེས་མེ་ཏོག་འཐོར༔ དེ་ནས་མིག་དར་བསལ་བ་ནི༔ སློབ་དཔོན་གྱིས་གསེར་གྱི་ཐུར་མས་བརྡ་བྱས་ལ་འདི་སྐད་དོ༔ ཨེ་མ་སྐལ་ལྡན་སེམས་ཀྱི་བུ༔ ཁྱོད་ ༡༨༧༽ཉིད་མ་རིག་ལོང་བས་བསྒྲིབས༔ རང་བྱུང་ཡེ་ཤེས་ཞལ་མ་མཐོང༔ ད་རེས་རྡོ་རྗེ་སློབ་དཔོན་གྱིས༔ རྗེས་བཟུང་ཐུགས་རྗེའི་འོད་ཟེར་ནི༔ ཡེ་ཤེས་གསེར་གྱི་ཐུར་མ་ཡིས༔ ཁྱོད་ཀྱི་མ་རིག་ལིང་ཐོག་བསལ༔ ཡེ་ཤེས་སྣང་བ་རྒྱས་པར་གྱུར༔ ཛྙཱ་ན་ཙཀྵུ་པྲ་བེ་ཤ་ཡ་ཕཊ༔ 

ཅེས་བརྗོད༔ བརྡ་སྤྲད་པ་ནི༔ འོ༔ སྐལ་ལྡན་རིགས་ཀྱི་བུ་རྣམས་འདིའི་དོན་ནི་རང་བྱུང་གི་ཡེ་ཤེས་ཡིད་བཞིན་གྱི་ནོར་བུ་ལྟ་བུ་འདི་རང་ལ་ཡེ་ནས་ཡོད་ཀྱང་གཉིས་འཛིན་གྱི་དབང་གིས་ངོ་མ་ཤེས་ནས་མ་རིག་པས་མིག་ལོང་ནས་གཞན་ལ་བཙལ་ཏེ་འཁོར་བར་འཁྱམས་པ༔ ད་ནི་བླ་མའི་ཐུགས་རྗེའི་ཡེ་ཤེས་ཀྱི་གསེར་གྱི་ཐུར་མས་མ་རིག་པའི་མིག་བསལ་ནས་གཞིའི་ཆོས་ཉིད་ཀྱི་ཡོན་ཏན་མངོན་སུམ་དབང་པོའི་ཡུལ་དུ་སྣང་བར་བྱེད་པ་ཡིན་ནོ༔ ཞེས་བརྗོད་དོ༔ དེ་ནས་དཀྱིལ་འཁོར་བསྟན་པ་ནི༔ སློབ་དཔོན་གྱིས༔ འོ༔ སྐལ་ལྡན་སེམས་ཀྱི་བུ་རྣམས་ཉོན་ཅིག༔ ཁྱེད་ཅག་ཚོགས་སྨོན་ལས་འཕྲོ་དག་པའི་སྐྱེས་བུ་རིགས་ཅན་དུ་ངེས་པས་གསང་སྔགས་ཀྱི་དཀྱིལ་འཁོར་ཆེན་པོ་འདི་ལ་ལྟོས་ཤིག༔ འདི་མཐོང་བ་ཙམ་གྱིས་སྒྲིབ་པ་དག་ཅིང་སྒོམ་པ་ཙམ་གྱིས་ཚེ་འདིར་རིག་འཛིན་རྒྱལ་བའི་ཞིང་དུ་འཚང་རྒྱ་བར་འགྱུར་རོ༔ ༡༨༨༽ འདི་མ་མཐོང་བའི་སྐྱེས་བུ་བསོད་ནམས་དམན་པ་རྣམས་ལ་འདིའི་མིང་ཙམ་ཡང་བརྗོད་པར་མི་བྱེད་དོ༔ རང་བྱུང་ལྷུན་གྲུབ་ཀྱི་དཀྱིལ་འཁོར་ཆེན་པོ་འདིའི་དོན་བསྟན་པ་ནི༔ དབུས་ཟླུམ་ལ་འཁྱིལ་བ་ཉག་གཅིག་ཏུ་ཡོད་པ་ནི༔ གཞིའི་ཆོས་ཉིད་གདོད་ནས་དག་ཅིང་སྤྲོས་པ་དང་བྲལ་བའི་བརྡའོ༔ པདྨ་འདབ་བརྒྱད་མཛེས་པར་ཡོད་པ་ནི༔ ཡེ་ནས་གཞི་ལ་རླུང་ལྔའི་དྭངས་མ་དང་ལྡན་པའི་བརྡའོ༔ གྲུ་ཆད་བཞི་ནི༔འབྱུང་བཞི་རྣམ་པར་དག་པའི་བརྡའོ༔ ཁྱམས་བཞི་ཡོད་པ་ནི༔ ཕྲིན་ལས་བཞིའི་དོན་རང་ལ་ཚང་བའི་བརྡའོ༔ སྒོ་བཞི་ནི༔ ཚད་མེད་བཞི་གཞི་ལ་ལྷུན་གྱིས་གྲུབ་པའི་བརྡའོ༔ རྩིགས་པ་རྣམ་པ་ལྔ་ནི༔ ཡེ་ཤེས་ལྔའི་རང་གདངས་གཞན་ལས་མ་བྱུང་བར་གཞི་ལ་ཡེ་ནས་ལྡན་པའི་བརྡའོ༔ རྟ་བབས་བརྒྱད་ནི༔ ཐེག་པ་བརྒྱད་ཀྱི་དོན་རྣམས་ཉག་གཅིག་ཏུ་གཞི་ལ་མཉམ་པར་བརྡལ་བའི་བརྡའོ༔ རི་དྭགས་བརྒྱད་ནི༔ ཚོགས་བརྒྱད་གནས་སུ་དག་པའི་བརྡའོ༔ འཁོར་ལོ་བཞི་ནི༔ ཕྱི་ནང་གསང་གསུམ་བླ་ན་མེད་པའི་ཐེག་པ་དང་གཞིའི་ཆོས་ཀྱི་འཁོར་ལོ་བསྐོར་བའི་བརྡའོ༔

གདུགས་ནི༔ ཐུགས་རྗེ་ཆེན་པོས་འགྲོ་བའི་སྐྱབས་དང་མགོན་དུ་མཆིས་པའི་བརྡའོ༔ སྣ་ཚོགས་རྡོ་རྗེ་ནི༔ ཆོས་ཐམས་ཅད་ཡེ་ནས་རང་བྱུང་རྣམ་པར་དག་ ༡༨༩༽ཅིང་སྐུ་གསུམ་ཡེ་ཤེས་ཆེན་པོའི་ངང་ལས་མ་གཡོས་པའི་བརྡའོ༔ འདོད་རྣམ་ནི༔ སྣ་ཚོགས་སྣང་བའི་འདོད་ཡོན་ཐམས་ཅད་མ་སྤངས་རྒྱན་དུ་ཤར་བའི་བརྡའོ༔ ཕ་གུ་ནི༔ སེམས་ཉིད་ཡིད་བཞིན་ནོར་བུར་འདོད་དགུ་རང་བྱུང་དུ་ཡོད་པའི་བརྡའོ༔ དྲྭ་ཕྱེད་ནི༔ གཞི་ལ་ཡོན་ཏན་ཐམས་ཅད་མ་བཙལ་ཡེ་རྫོགས་ཆེན་པོར་གནས་པའི་བརྡའོ༔ མདའ་ཡབ་ནི༔ མཁྱེན་བརྩེ་ནུས་གསུམ་གྱི་བདག་ཉིད་ཐུགས་རྗེ་ཕྱོགས་རིས་མེད་པའི་བརྡའོ༔ པུ་ཤུད་ནི༔ རིག་པ་དོན་གྱི་འོད་གསལ་སྙིང་པོར་གྱུར་པའི་བརྡའོ༔ ཞིང་ཁམས་ནི༔ རང་སྣང་མ་འགགས་ལྷུན་གྱིས་གྲུབ་པའི་བརྡའོ༔ རྡོ་རྭ་ནི༔ དབྱིངས་འཕོ་འགྱུར་མེད་པའི་བརྡའོ༔ འོད་ཟེར་གྱི་ཕྲེང་བས་བསྐོར་བ་ནི༔ སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་བརྡའོ༔ པད་ཕྲེང་ནི༔ ཆོས་ཅན་ཆོས་ཉིད་ཆེན་པོར་འདུས་ཤིང་སྐྱོན་གྱིས་མ་གོས་པའི་བརྡའོ༔ དུར་ཁྲོད་བརྒྱད་ཀྱི་བཀོད་པ་ཐམས་ཅད་ནི༔ ཚོགས་ཡུལ་དང་ཕྲ་རྟོག་གནས་སུ་དག་པའི་བརྡ་ཡིན༔ དེ་ལྟ་བུའི་མཚོན་བྱེད་དག་པའི་བརྡ་དོན་གྱི་མཐུ་དང་རྟེན་འབྲེལ་ལ་བརྟེན་ནས༔ མཚོན་བྱ་དོན་གྱི་དཀྱིལ་འཁོར་རང་སྣང་སྐུ་གསུམ་གྱི་ཡེ་ཤེས་མངོན་སུམ་དུ་མཐོང་བ་ཡིན་ ༡༩༠༽པས་དགའ་སྤྲོ་དང་དད་གུས་མཛོད་ཅིག༔ དེ་ནས་དབང་ལྷ་སྤྱན་འདྲེན་པ་ནི༔ རང་ཉིད་རིགས་འདུས་པདྨ་ཐོད་ཕྲེང་རྩལ་དུ་གསལ་བའི་གནས་གསུམ་ལས་འོད་འཕྲོས་པས་ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་བླ་མ་ཡི་དམ་དཔའ་བོ་མཁའ་འགྲོའི་ཚོགས་དང་བཅས་པ་ཐམས་ཅད་མདུན་གྱི་ནམ་མཁར་སྤྱན་དྲངས་བཛྲ་ས་མ་ཡ་ཛ་ཛཿ པདྨ་ཀ་མ་ལ་ཡ་སྟྭྃ༔ ཨ་ཏི་པཱུ་ཧོ༔ པྲ་ཏཱིཙྪ་ཧོཿ བཛྲ་ཨརྒྷཾ་པཱ་དྱཾ༴ ཤཔྡ་པྲ་ཏཱིཙྪ་ཡེ་སྭཱ་ཧཱ༔ ཆོས་སྐུ་ནམ་མཁའ་ལྟ་བུར་ཀུན་ལ་ཁྱབ༔ ལོངས་སྐུ་འཇའ་ཚོན་བཞིན་དུ་སོ་སོར་གསལ༔

ཐུགས་རྗེ་གང་འདུལ་སྤྲུལ་པའི་སྐུར་སྟོན་པ༔ བདེ་གཤེགས་སྲས་བཅས་ཡོངས་ལ་ཕྱག་འཚལ་བསྟོད༔ ཅེས་བརྗོད་ནས་རྡོ་རྗེ་ཐལ་སྦྱར་གྱིས་མེ་ཏོག་འཛིན་ལ་འདི་སྐད་གསོལ༔ ཕྱོགས་བཅུ་དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་ཀྱིས་རྡོ་རྗེའི་སློབ་མ་འདི་རྣམས་ལ་ཕྱི་ནང་གསང་བའི་དབང་རྣམས་ཡོངས་སུ་རྫོགས་པར་བསྩལ་དུ་གསོལ༔ སྨིན་པར་མཛད་དུ་གསོལ༔ གྲོལ་བར་མཛད་དུ་གསོལ༔ གང་བར་མཛད་དུ་གསོལ༔ རྒྱས་པར་མཛད་དུ་གསོལ༔ ཅེས་བརྗོད་པས་གཤེགས་པ་རྣམས་ཀྱིས་དགོངས་པ་མཛད༔ གཤེགས་མ་རྣམས་ཀྱིས་དབང་བསྐུར་མར༔ བྱང་ཆུབ་སེམས་དཔའ་རྣམས་ཀྱིས་ཤིས་པ་བརྗོད༔ སེམས་མ་རྣམས་ཀྱིས་གླུ་གར་བསྒྱུར༔ ༡༩༡༽ ཁྲོ་བོ་རྣམས་ཀྱིས་བགེགས་བསྐྲད་ནས་ཐམས་ཅད་དབང་གི་བྱ་བ་ལ་དགྱེས་པར་བསམ་ལ༔ སློབ་མ་རྣམས་རྡོ་རྗེ་མི་བསྐྱོད་པ་མཐིང་ག་མཚན་དང་དཔེ་བྱད་ཀྱིས་བརྒྱན་པར་གསལ་ལ༔ ཧཱུྃ༔ ཡེ་ཤེས་བདུད་རྩི་དྲི་མེད་འདི༔ ཁྱོད་ཀྱི་སྤྱི་བོར་བླུགས་པ་ཡིས༔ རྣམ་ཤེས་ཕུང་པོ་གནས་དག་ནས༔ མེ་ལོང་ལྟ་བུའི་ཡེ་ཤེས་ཀྱི༔ དཔལ་ལྡན་ཐུགས་ཀྱི་དབང་ཐོབ་ཤོག༔ ཨོཾ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ དབུ་རྒྱན་ཐོགས་ལ༔ སློབ་མ་རྣམས་རིན་ཆེན་འབྱུང་ལྡན་དུ་གསལ་ལ༔ ཧཱུྃཿ སྐལ་ལྡན་རིགས་ཀྱི་བུ་ཁྱོད་ལ༔ རིན་ཆེན་དབུ་རྒྱན་འདི་གཏད་པས༔ ཚོར་བའི་ཕུང་པོ་རྣམ་དག་ནས༔ མཉམ་པ་ཉིད་ཀྱི་ཡེ་ཤེས་ཀྱི༔ དཔལ་ལྡན་ཡོན་ཏན་དབང་ཐོབ་ཤོག༔ ཨོཾ་རཏྟ་ཀཱ་ཡ་ཨ་བྷི་ཥིཉྩ་ཧཱུྃཿ གསེར་གྱི་རྡོ་རྗེ་ཐོགས་ལ༔ སློབ་མ་རྣམས་སྣང་བ་མཐའ་ཡས་སུ་གསལ་ལ༔ ཧཱུྃ༔ སྐལ་ལྡན་སེམས་ཀྱི་བུ་ཁྱོད་ལ༔ ཐབས་མཆོག་རྡོ་རྗེ་འདི་གཏད་པས༔ འདུ་ཤེས་ཕུང་པོ་རྣམ་དག་ནས༔ སོ་སོར་རྟོགས་པའི་ཡེ་ཤེས་ཀྱི༔ དཔལ་ལྡན་གསུང་གི་དབང་ཐོབ་ཤོག༔ ཨོཾ་པདྨ་ཀཱ་ཡ་ཨ་བྷི་ཥིཉྩ་ཧཱུྃཿ དེ་ནས་དངུལ་དཀར་དྲིལ་བུ་ཐོགས་ལ༔ སློབ་མ་རྣམས་དོན་ཡོད་གྲུབ་པ་རུ་གསལ་ལ༔ ཧཱུྃཿ སྐལ་ལྡན་རིགས་ཀྱི་བུ་ཁྱོད་ལཿ རིན་ཆེན་དྲིལ་བུ་འདི་གཏད་པས༔

འདུ་བྱེད་ ༡༩༢༽ཕུང་པོ་རྣམ་དག་ནས༔ བྱ་བ་གྲུབ་པའི་ཡེ་ཤེས་ཀྱི༔ དཔལ་ལྡན་ཕྲིན་ལས་དབང་ཐོབ་ཤོག༔ ཨོཾ་ཀརྨ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་མིང་དབང་ནི༔ སློབ་མ་རྣམས་རྣལ་པར་སྣང་མཛད་དཀར་པོ་མཚན་དང་དཔེ་བྱད་ཀྱིས་སྤྲས་པར་བསྒོམ་ལ༔ ཧཱུྃ༔ སྐལ་ལྡན་སེམས་ཀྱི་བུ་ཁྱོད་ལ༔ རྣམ་པར་སྣང་མཛད་མིང་གི་དབང༔ བསྐུར་བས་གཟུགས་ཕུང་རྣམ་དག་ནས༔ ཆོས་ཀྱི་དབྱིངས་ཀྱི་ཡེ་ཤེས་ཀྱི༔ དཔལ་ལྡན་སྐུ་ཡི་དབང་ཐོབ་ཤོག༔ ཨོཾ་བུདྡྷ་ཀཱ་ཡ་ཨ་བྷི་ཥིཉྩ་ཧཱུྃ༔ དོན་ངོ་སྤྲོད་པ་ནི༔ སློབ་དཔོན་གྱིས༔ འོ༔ སྐལ་ལྡན་རིགས་ཀྱི་བུ་རྣམས་ཁྱེད་ཅག་ལ་ཐུན་མོང་གི་རིགས་ཀྱི་དབང་ལྔ་བསྐུར་བས༔ ཉོན་མོངས་པ་ལྔ་དང༔ ཕུང་པོ་ལྔ་གནས་སུ་དག་ནས༔ སྐུ་ལྔ་ཡེ་ཤེས་ལྔ་མངོན་དུ་གྱུར་ཅིང་གསང་སྔགས་ཟབ་མོའི་དཀྱིལ་འཁོར་གྱི་སྨིན་བྱེད་ལ་འཇུག་པའི་མངའ་དབང་ཐོབ་པ་ཡིན་པས་སྣང་རྟོག་ལྷའི་དཀྱིལ་འཁོར་དུ་ལམ་དུ་ཁྱེར་ནས་ཕྱི་ནང་ཀུན་ལ་བརྙས་པ་སྤང་ཞིང་དག་སྣང་དང་མོས་གུས་མཛོད་ཅིག༔ དེ་ནས་དངོས་གཞིའི་ལྷ་དབང་ཞུ་བའི་ཕྱིར་མཎྜལ་ཕུལ་ཞིང༔ གསོལ་པ་གདབ་པ་ནི༔ ཧོཿ རྡོ་རྗེ་སློབ་དཔོན་མཆོག་ཉིད་དགོངས༔ བདག་ཅག་སྐལ་ལྡན་བུ་རྣམས་ལ༔ རིག་འཛིན་བླ་མའི་དངོས་གཞིའི་དབང༔ ཡོངས་རྫོགས་གནང་བའི་བཀའ་དྲིན་ ༡༩༣༽ ཞུ༔ ཞེས་ལན་གསུམ་ཟློས༔ དེ་ནས་སློབ་དཔོན་གྱིས༔ འོ༔ སྐལ་ལྡན་རྣམས་དམིགས་པ་འདི་བཞིན་དུ་མཛོད་ཅིག༔ དཀྱིལ་འཁོར་གྱི་གཙོ་བོའི་ཐུགས་ཀ་ནས་དབང་རྫས་རྣམས་རིམ་པ་བཞིན་དུ་བྱུང་བར་བསམ་ལ༔ དེ་ནས་བུམ་པ་སོགས་ལ༔ ཧཱུྃྃ་ཧྲཱི༔ བདེ་ཆེན་ཆོས་སྐུའི་བུམ་པ་རུ༔ ལྷུན་གྲུབ་རྒྱལ་བའི་དཀྱིལ་འཁོར་རྫོགས༔ སྐལ་ལྡན་བུ་ལ་དབང་བསྐུར་བསཿ སྤྲུལ་པ་སྐུ་ཡི་དབང་འཐོབ་ཤོག༔ རྩ་སྔགས་མཐར༔ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་རིགས་བདག་གི་སྐུ་ཐོགས་ལ༔ ཧཱུྃ༔ སངས་རྒྱས་ཀུན་གྱི་གསུང་གསང་བ༔ བྱིན་རླབས་ཡེ་ཤེས་འབྱུང་བའི་མཛོད༔ སྣང་བ་མཐའ་ཡས་དབང་བསྐུར་མར་རོ༔ རིགས་དང་དཀྱིལ་འཁོར་ཐམས་ཅད་ལ༔

དབང་བསྒྱུར་དངོས་གྲུབ་འཐོབ་པར་ཤོག༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་གཙོ་བོའི་སྐུ་ཐོགས་ལ༔ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ ཕྲིན་ལས་གཅིག་བསྡུས་འགྲོ་བའི་མགོན༔ སྐུ་གཅིག་བཀོད་པ་བརྒྱད་དུ་བཞེངས༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་དབང་བསྐུར་རོ༔ ལྷུན་གྲུབ་རིག་འཛིན་སྐུ་འཐོབ་ཤོག༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ རྗེ་མོའི་སྐུ་ཐོགས་ལ༔ ཧཱུྃ༔ ཆོས་སྐུ་སྐྱེ་བ་མེད་པ་ལས༔ འགག་མེད་ལོངས་སྤྱོད་རྫོགས་སྐུར་ཤར༔ སྤྲུལ་ ༡༩༤༽ སྐུ་ཡེ་ཤེས་མཚོ་རྒྱལ་གྱིས༔ སྐལ་ལྡན་བུ་ལ་དབང་བསྐུར་རོ༔ ལྷན་སྐྱེས་ཡེ་ཤེས་མངོན་གྱུར་ནས༔ མི་སློབ་རིག་སྐུ་འགྲུབ་པར་ཤོག༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་རིག་འཛིན་གྱི་སྐུ་ཐོགས་ལ༔ ཧཱུྃ༔ ཆོས་དབྱིངས་ངང་ལས་ཐབས་ཀྱི་སྐུར་བཞེངས་པ༔ གྲུབ་པ་བརྒྱད་ལ་དབང་འབྱོར་རིག་པ་འཛིན༔ སྤྲུལ་པའི་རིག་འཛིན་བརྒྱད་ཀྱིས་དབང་བསྐུར་རོ༔ རིམ་གཉིས་སྙིང་པོའི་སྒྲུབ་པ་མཐར་ཕྱིན་ནས༔ མཆོག་གི་དངོས་གྲུབ་འཐོབ་པའི་དབང་ཐོབ་ཤོག༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་རྗེ་འབངས་ཀྱི་སྐུ་ཐོགས་ལ༔ ཧཱུྃ༔ གདུལ་དཀའ་འདུལ་ཕྱིར་གང་འདུལ་སྐུར་སྤྲུལ་པ༔ མདོ་སྔགས་ཆོས་ཀྱི་བསྟན་པའི་བ་གདན་སྒྲེང༔ མཆོག་གི་རིག་འཛིན་སར་གཤེགས་འགྲོ་བའི་མགོན༔ རྗེ་འབངས་རིག་འཛིན་ཚོགས་ཀྱིས་དབང་བསྐུར་རོ༔ དོན་གཉིས་མཐར་ཕྱིན་ལུང་རྟོགས་སྒྲོན་མེ་འཛིན༔ འགྲོ་དོན་ཕྲིན་ལས་མཐའ་རྒྱས་དབང་འཐོབ་ཤོག༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་རྒྱལ་ཆེན་བཞིའི་སྐུ་ཐོགས་ལ༔ ཧཱུྃ༔ ཚད་མེད་བཞི་ཡིས་འགྲོ་རྣམས་ཐབས་ཀྱི་འདུལ༔ ཕྲིན་ལས་བཞི་ལ་མངའ་བརྙེས་སྒོ་སྐྱོང་མཛད༔ རྒྱལ་པོ་ཆེན་པོ་སྡེ་བཞིས་དབང་བསྐུར་རོ༔ ལས་རྣམས་ཐོགས་མེད་འགྲུབ་ ༡༩༥༽ པའི་དབང་འཐོབ་ཤོག༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ དེས་སྐུ་བུམ་པའི་དབང་ཐོབ་ནས་ལུས་བསྐྱེད་རིམ་བསྒོམ་པ་ལ་དབང༔ སྤྲུལ་སྐུའི་ས་བོན་གྱི་སྐལ་བ་རྒྱུད་ལ་བཞག་པ་ཡིན་ནོ༔

དེ་ནས་བྷནྡྷ་ཐོགས་ལ༔ ཧཱུྃ༔ རང་བྱུང་བྷནྡྷ་ཡངས་པའི་ནང༔ ཨ་ལི་ཀ་ལའི་རང་སྒྲ་སྒྲོག༔ རིག་འཛིན་གསུང་གི་བདུད་རྩི་འཁྱིལ༔ སྐལ་ལྡན་བུ་ལ་སྦྱིན་པ་ཡིས༔ ངག་སྒྲིབ་དག་ནས་གསུང་དབང་ཐོབ༔ ལོངས་སྤྱོད་རྫོགས་སྐུར་སྨིན་པར་ཤོག༔ རྩ་སྔགས༔ ཝཀྐ་ཨ་བྷི་ཥིཉྩ་ཨཱཿ དེ་ནས་སྔགས་འཁོར་གཏད་ལ༔ ཧཱུྃ༔ རིག་འཛིན་བླ་མ་འདུས་པ་ཡི༔ ཡང་སྙིང་གསང་སྔགས་ཀུན་འདུས་འདིས༔ སྐལ་ལྡན་བུ་ལ་དབང་བསྐུར་བས༔ བཟླས་པ་སྔགས་ཀྱི་དབང་ཐོབ་ཤོག༔ རྩ་སྔགས༔ ཝཱཀྐ་ཨ་བྷི་ཥིཉྩ་ཨཱཿ དེ་ནས་སྔགས་ཕྲེང་གཏད་ལ༔ ཧཱུྃ༔ རིན་ཆེན་ཕྲེང་བ་བརྒྱ་རྩ་འདི༔ སྐལ་ལྡན་ཁྱོད་ཀྱི་ལག་ཏུ་གཏད༔ གསང་སྔགས་རིག་སྔགས་གཟུངས་སྔགས་དང༔ སྙིང་པོའི་སྔགས་རྣམས་དབང་ཐོབ་ཤོག༔ རྩ་སྔགས་ལན་གསུམ་རྗེས་སུ་ཟློས་ལ༔ མཐར་ཐམས་ཅད་ཀྱིས་སྔགས་བརྒྱ་རྩ་བརྗོད་དོ༔ དེས་ངག་དང་རླུང་གི་སྒྲིབ་པ་དག༔ ངག་གསང་སྔགས་བཟླས་པ་ལ་དབང༔ ལོངས་སྤྱོད་རྫོགས་སྐུའི་གོ་འཕང་ཐོབ་པའི་སྐལ་བ་རྒྱུད་ ༡༩༦༽ལ་བཞག་གོ༔ དེ་ནས་རིག་མ་གཏད་ལ༔ སློབ་བུ་རྣམས་སྐད་ཅིག་གིས་དཔལ་རྟ་མཆོག་རོལ་བའི་སྐུར་བསྒོམ་མོ༔ ཞེས་བརྗོད་ནས་རིག་མ་སྦྱིན་པ་ནི༔ ཧཱུྃ༔ བཅུ་དྲུག་དགའ་སྟེར་མཆོག་གི་ཕོ་ཉ་མོ༔ བཞིན་མཛེས་ལང་ཚོའི་མདངས་ལྡན་ཡིད་འཕྲོག་མ༔ བདེ་ཆེན་ཡེ་ཤེས་བསྐྱེད་མཛད་མཛའ་ན་མོ༔ སྐལ་ལྡན་རིགས་ཀྱི་བུ་ལ་དབང་བསྐུར་བས༔ རྣམ་གསུམ་བག་ཆགས་ཆོས་ཉིད་ཆེན་པོར་བཅོམ༔ དགའ་མཆོག་ཁྱད་ལྡན་དགའ་བྲལ་ཡེ་ཤེས་ལ༔ དབང་འབྱོར་མཆོག་གི་རིག་འཛིན་འགྲུབ་པར་ཤོག༔ རྩ་སྔགས༔ མ་ཧཱ་ཛྙཱ་ན་སུ་ཁ་བོ་དྷི་ཙིཏྟ་ཨ་བྷི་ཥིཉྩ་ཧཱུྃ༔ དེས་རླུང་དང་ཐིག་ལེའི་སྒྲིབ་པ་ཐམས་ཅད་དག༔ རླུང་བཅུ་ལས་སུ་རུང་ནས་རིག་སྟོང་བདེ་བ་ཆེན་པོའི་ཡེ་ཤེས་མངོན་དུ་གྱུར་པའི་དོན་རྒྱུད་ལ་བཞག་པ་ཡིན་ནོ༔ ཅེས་བརྗོད་དོ༔ སྤྲོས་མེད་རིག་པའི་རྩལ་དབང་གབ་ཐིག་ལྟར་བྱས་ལ༔ ངོ་སྤྲོད་ཀྱི་མཇུག་ཏུ༔ འོ༔ རིགས་ཀྱི་བུ་རྣམས་ཆོས་ཐམས་ཅད་ཡེ་ནས་སྤྲོས་པ་དང་བྲལ་བས་བརྗོད་དུ་མེད་དོ༔

དངོས་པོ་ལས་འདས་པས་བསམ་དུ་མེད་དོ༔ གཞི་རྩ་དང་བྲལ་བས་དཔེར་མཚོན་དུ་མེད་དོ༔ འདུས་མ་བྱས་པས་བལྟར་མེད་པའོ༔ མཚན་མ་མེད་པའོ༔ སྨོན་པ་མེད་པའོ༔ སྤྲོས་ ༡༩༧༽ པ་མེད་པའོ༔ རྣམ་པར་ཐར་པའི་སྒོ་གསུམ་དང་ལྡན་པ༔ སྤྲོས་པའི་མཐའ་བརྒྱད་དང་བྲལ་བ༔ རང་བྱུང་གི་ཡེ་ཤེས་ཆེན་པོ༔ རིག་པ་ཟང་ཐལ་སྒྲིབ་གཡོགས་དང་བྲལ་བ་དེ་ག་མངོན་གྱུར་ངང་གནས་ཆེན་པོའི་ཀློང་དུ་འུབ་ཏུ་ཆུབ་པར་གྱིས་ཤིག༔ དེས་ཡིད་དང་ཀུན་གཞིའི་སྒྲིབ་པ་དག༔ ཐུགས་རྡོ་རྗེའི་བྱིན་རླབས་ཞུགས༔ ཚེ་དབང་རིག་འཛིན་གྱི་ས་ཐོབ༔ ངོ་བོ་ཉིད་ཀྱི་དོན་རྒྱུད་ལ་བཞག་པ་ཡིན་ནོ༔ དེ་ནས་རྡོ་རྗེ་སློབ་དཔོན་ལ་མངའ་དབང་བསྐུར་བ་ནི༔ དང་པོ་གདན་ཁྲི་དང་རྡོ་རྗེ་དྲིལ་བུ་དུང་་གཡས་པའ་ཁྱིལ་རྣམས་གཏད་ལ༔ ཧཱུྃ༔ སྲིད་ལས་འཕགས་པའི་རིན་ཆེན་སྣ་ཚོགས་ཁྲི༔ ཐབས་དང་ཤེས་རབ་གཉིས་མེད་རྡོ་རྗེ་དྲིལ༔ ཆོས་ཀྱི་སྒྲ་སྒྲོག་དུང་དཀར་གཡས་འཁྱིལ་འདི༔ སྐལ་ལྡན་རིགས་ཀྱི་བུ་ལ་གཏད་པ་ཡིས༔ ཁམས་གསུམ་ཆོས་ཀྱི་རྒྱལ་པོར་དབང་ཐོབ་ནས༔ འགྲོ་རྣམས་སྨིན་གྲོལ་ལ་འགོད་དཔལ་ཐོབ་ཤོག༔ རྩ་སྔགས༔ སརྦ་དྷརྨ་རཱ་ཛ་སརྦ་ཀརྨ་ཨ་བྷི་ཥིཉྩ་ཧྲཱི༔ དེ་ནས་གླེགས་བམ་གཏད་ལ༔ ཨེ་མ་སྣོད་ལྡན་སྐལ་བཟང་རིགས་ཀྱི་བུ༔ གསང་བ་སྙིང་པོ་ཆོས་ཀྱི་རིང་བསྲེལ་འདི༔ དེ་རིང་བདག་གིས་ཁྱོད་ལ་བཀའ་དབང་བསྩལ༔ འདི་དོན་ཚུལ་བཞིན་ཟུངས་ལ་ཉམས་སུ་ལོངས༔ བློ་ ༡༩༨༽ངན་ཀུན་རྟོག་དྲི་མའི་སྐྱོན་སྤངས་ནས༔ ཡང་དག་ཉིད་དུ་འདི་དོན་ཤེས་པར་གྱིས༔ རང་དོན་མཐར་སོན་གཞན་དོན་ལྷུར་བླངས་ཚེ༔ སྨིན་གྲོལ་ཆོས་ཀྱིས་འགྲོ་རྣམས་སྲིད་མཚོ་ལས༔ བསྒྲལ་ཏེ་ཡང་དག་རྣམ་མཁྱེན་ལམ་མཆོག་ལ༔ བགྲོད་པའི་དེད་དཔོན་ཆེན་པོར་ཁྱོད་མངའ་གསོལ༔ དོན་གཉིས་ལྷུན་གྲུབ་དཔལ་ལ་སྤྱོད་པར་ཤོག༔ རྩ་སྔགས་མཐར༔ ཨོཾ་ཨཱཿཧཱུྃ་སརྦ་དྷརྨ་སིདྡྷི་ཨ་ཨ་ཨཱཿ དེ་ནས་གཏོར་མ་ཐོགས་ལ༔ ཧཱུྃ་ཧྲཱིཿ ཆོས་དབྱིངས་ཁྱབ་བརྡལ་གཞོང་པ་རུ༔ རང་བྱུང་ལྷུན་གྲུབ་གཏོར་མ་བཤམས༔

ཡེ་ཤེས་རང་གསལ་གཏོར་རྒྱན་བྱས༔ རྩ་གསུམ་ལྷ་ཚོགས་སྒྲུབ་པའི་རྟེནཿ སྐལ་ལྡན་བུ་ལ་དབང་བསྐུར་བས༔ རིགས་དང་དཀྱིལ་འཁོར་ཐམས་ཅད་ལ༔ དབང་བསྒྱུར་དོན་གཉིས་མཐར་ཕྱིན་ཤོག༔ རྩ་སྔགསཿ མ་ཧཱ་བཱ་ལིཾ་ཏ་ཨ་བྷི་ཥིཉྩ་ཨ༔ དེ་ནས་བཀའ་དབང་ནི༔ ཆོས་སྐུ་ཀུན་བཟང་ཡབ་ཡུམ༔ དྲུག་པ་རྡོ་རྗེ་འཆང་ཆེན༔ སྟོན་པ་རྡོ་རྗེ་སེམས་དཔའ༔ གུ་རུ་དགའ་རབ་རྡོ་རྗེ༔ རིག་འཛིན་ཤྲཱི་སིང་ཧ༔ པཎ་ཆེན་བཱི་མ་མི་ཏྲ༔ ཨོ་རྒྱན་པདྨ་འབྱུང་གནས༔ མཁའ་འགྲོ་ཡེ་ཤེས་མཚོ་རྒྱལ༔ ལོ་ཆེན་བཻ་རོ་ཙ་ན༔ དགེ་སློང་ནམ་མཁའི་སྙིང་པོ༔ སྐུའི་ཌཱ་ཀི་ཞི་བ་རྡོ་རྗེ་མཚོ༔ ཀུན་དགའ་སུ་ཁ་སིདྡྷི་ ༡༩༩༽སོགས་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱིས་རྡོ་རྗེའི་སློབ་མ་འདི་རྣམས་ལ་དབང་བསྐུར་བར་མཛད་དུ་གསོལ༔ གྲོལ་བར་མཛད་དུ་གསོལ༔ ཡེ་ཤེས་ཀྱི་སྣང་བ་རྒྱས་པར་མཛད་དུ་གསོལ༔ མཆོག་ཐུན་མོང་གི་དངོས་གྲུབ་མ་ལུས་པ་ད་ལྟ་ཉིད་དུ་འཐོབ་པར་མཛད་དུ་གསོལ༔ རྩ་སྔགས་མཐར༔ ཀཱ་ཡ་སིདྡྷི་ཨོཾ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ སརྦ་སིདྡྷི་ཧྲཱིཿ 

ལན་གསུམ་བརྗོད་ནས་མེ་ཏོག་འཐོར༔ མཐའ་རྟེན་ལ་སོགས་སྤྱི་དང་བསྟུན༔ དེ་ནས་དམ་ཚིག་ཁས་བླང་དང༔ སྐུ་དྲིན་གསོ་ཕྱིར་མཎྜལ་ཕུལ༔ བཀྲ་ཤིས་བསྔོ་སྨོན་མཐའ་བརྒྱན་བྱ༔ དེ་ཡིས་དབང་གི་ལས་རིམ་རྫོགས༔ ས་མ་ཡ༔ ཨེ་མ༔ ཤིན་ཏུ་ཟབ་པ་ལས་ཀྱང་ཆེས་ཟབ་པ༔ པད་འབྱུང་ཐུགས་བཅུད་སྙིང་པོའི་ཆོས་ཀུན་འདུས༔ ཁོ་མོ་མཚོ་རྒྱལ་བདག་གི་གདམས་པའི་བཅུད༔ ལྷུན་ལམ་ཟབ་དབང་ཡེ་ཤེས་དྲྭ་བ་འདི༔ སྙིང་མིག་སྲོག་ལས་ལྷག་པར་རབ་གཅེས་ཀྱང༔ སྙིང་ནོར་སྙིང་གི་བཅུད་འདི་ཕྱི་རབས་དོན༔ ལས་ལྡན་ཞི་བ་མཚོ་ཡི་སྙིང་ལ་སྦཿ མ་འོངས་ཉི་ཤུ་སྙིགས་མ་ལྔ་ཡི་ཚེ༔ ང་སྤྲུལ་ང་དང་གཉིས་མེད་ཁྱིམ་པའི་ཚུལ༔ ཆུ་འབྲུག་ལོ་བ་སྤྱི་མགྲིན་སྙིང་ག་རུ༔ བྃ་དང་ཧ་རི་ནི་སའི་རི་མོ་བཀྲ༔ སུ་ཁའི་མིང་ཅན་ཟབ་མོ་གཏེར་མ་སྤྱོད༔ པད་འབྱུང་སྤྲུལ་པའི་གྲོགས་དང་ཕྲད་ནས་ཀྱང༔ གཏེར་ ༢༠༠༽ གཉིས་བསྟན་པའི་སྒྲོན་མེ་འཇིན་པ་འབྱུང༔ དེ་དུས་ཆོས་འདིའི་སྒོ་འཕར་རབ་འབྱེད་ནས༔ ཆོས་བདག་མཆོག་བཞི་ཡ་བརྒྱད་ཉེར་ལྔ་སོགས༔ སྨོན་ལམ་དུས་སུ་འཛོམས་ནས་ཆོས་འདིར་འཕྲད༔ བཟང་འབྲེལ་ཚེ་འདིར་མི་གནས་གཏན་སྲིད་འཐོབ༔ ངན་འབྲེལ་སྐྱེ་བ་བདུན་ནས་དཔལ་རིར་འདྲེན༔ ཐེ་ཚོམ་མེད་དོ་རྡོ་རྗེའི་བཀས་མི་བསླུ༔ སྙིགས་དུས་སྤྱོད་ངན་རང་གིས་ངོམ་པའི་ཚེ༔ པད་འབྱུང་ཕྲིན་ལས་གཏེར་གྱི་མ་འདྲེན་ན༔ འདུལ་བའི་གཉེན་པོ་སུ་ཡང་ཡོད་མ་ཡིན༔ དེ་ཕྱིར་འདིར་འཕྲད་སྐྱེས་བུ་རྣམས༔ པད་འབྱུང་རྗེ་ལ་དུས་དྲུག་གསོལ་བ་ཐོབ༔ ཡལ་བར་མ་དོར་སྤྱི་མགྲིན་སྙིང་དཀྱིལ་སྒོམས༔ ཡོན་ཏན་དུས་གསུམ་རྒྱལ་བའི་སྲས་དང་མཚུངས༔ འཆི་ཚེ་དཔའ་བོ་མཁའ་འགྲོས་མདུན་བསུས་ཏེ༔ འོག་མིན་དཔལ་རིའི་ཞིང་དུ་འདྲེན་པར་ངེས༔ ཡལ་བར་མ་དོར་ཆོས་འདི་ཉམས་སུ་ལོངས༔ སྐལ་ལྡན་ལས་འཕྲོ་ཅན་དང་འཕྲད་པར་སྨོན༔ སྐལ་མེད་ལོག་ལྟ་ཅན་ལ་འདི་མ་འཕྲད༔ གཏེར་སྤྱོད་སྙིང་གི་བུ་ལ་ཆོས་འདི་སྤྲོད༔ བཀའ་སྲུང་དྲེགས་པ་རྣམ་གསུམ་གཉེར་གྱིས་ཤིག༔

དམ་ཉམས་ལག་ཏུ་མ་ཤོར་ཐུབ་པར་སྲུངས༔ ས་མ་ཡ༔ སྐུ་རྒྱ༔ གསུང་རྒྱ༔ ཐུགས་རྒྱ༔ ཟབ་རྒྱ༔ གསང་རྒྱ༔ བརྡ་ཐིམ༔ གུ་ཧྱ༔ ༔ ཅེས་རིག་འཛིན་བླ་མའི་མཆོག་དབང་ཟབ་མོ་འདི་ཡང་དུས་རིང་མོ་ནས་བརྡ་དོན་གསལ་ཡང་རྟེན་འབྲེལ་ལྡེ་མིག་སྐབས་ལྡན་དབེན་ཚེ་བརྡ་འཁྲུགས་ཤིན་ཏུ་ཆེ་ཞིང་གཏན་ལ་འབེབས་ཐུབ་མ་བྱུང་ནས་བཏང་སྙོམས་སུ་ལུས་སྐབས་ ༢༠༡༽ ཟླ་བ་བཅུ་གཅིག་པའི་ཚེས་ཉེར་ལྔའི་མཁའ་འགྲོའི་དུས་ཚོགས་འབུལ་ཉིན་སྐྱབས་རྗེ་ཐམས་ཅད་མཁྱེན་པ་ལས་འབྲེལ་རྩལ་གྱི་ཡེ་ཤེས་ཀྱི་སྐུ་ཡིས་སྐུ་དང་མཇལ་ཚེ་བདག་གིས་ཟབ་གཏེར་འཁྲུགས་ཆེ་བའི་ལོ་རྒྱུས་རྣམསཞུས་ཚེ༔ རྗེའི་ཕྱག་མཐིལ་ནས་ཟབ་དབང་གི་བརྡ་རྣམས་སྙན་བརྒྱུད་དུ་གདམས་པ་བདག་གི་ཡིད་ངོར་མེ་ལོང་ལ་གཟུགས་བརྙན་ཤར་བ་བཞིན་གསལ་སྒྲིབ་མེད་པར་ལྷག་གེར་ཤར་བ་ལ་བརྟེན་ནས་ལྷག་ཆད་མེད་པར་གཏན་ལ་ཕབ་པ་ཡི་གེའི་རིག་བྱེད་དམ་ལྡན་སློབ་མ་ཡོངས་གྲུབ་རིག་པའི་རྡོ་རྗེ་དང་དགེ་བཙུན་ཚུལ་ཁྲིམས་རྡོ་རྗེས་བགྱིས་པའོ།། མངྒ་ལམ།། ༈ རིགས་འདུས་དབང་བཤད་སྐབས་སུ། ད་ལན་གྱི་སྐབས་སུ་བབས་པའི་ཟབ་ཆོས་ལུས་མེད་མཁའ་འགྲོའི་སྙན་བརྒྱུད་ཀྱི་ཚུལ་དུ་གདམས་པ་ཆོས་ཉིད་དགོངས་པའི་ཀློང་མཛོད་ཀྱི་ཆོས་སྡེ་ལས་རིག་འཛིན་འདུས་པའི་དབང་ཆོག་ཡེ་ཤེས་དྲྭ་བ་བྱིན་རླབས་ཆར་འབེབས་ཞུ་བ་ལ་དཀྱིལ་འཁོར་བསྒྲུབ་པ་ སོགས། དབང་གི་ལྷན་ཐབས་ལྟར་རོ། སློབ་མ་ལྷ་བསྐྱེད་སྐབས་ལས་བྱང་གཞུང་ནས་སྤྲད་དགོས་ན་སྤྱན་འདྲེན་མཐར། ཡེ་ཤེས་དབབ་པ༴ སོགས། མིན་ཚེ་དབང་གཞུང་བཞིན་བྱའོ། བདེ་རྡོར་པས་སོ།། ༢༠༢༽