༣༣༥༽ཕ་རྡོ་རྗེ་འཆང་དབང་ལས་འབྲེལ་རྩལ། །ཐུགས་ཞི་བའི་དབྱིངས་སུ་མ་གཟིམ་པར། །ངེད་འཁོར་འབངས་རྣམས་ལ་ཐུགས་རྗེས་གཟིགས། །བདག་བསོད་ནམས་དམན་པའི་ལས་དབང་གིས། །ཕ་དངོས་སུ་བཞུགས་པའི་སྐལ་དབེན་ཀྱང༌། །ཐུགས་རྗེ་ལ་ཉེ་རིང་མ་མཆིས་པས། །དུས་རྟག་པར་བདེ་ཆེན་འཁོར་ལོར་བཞུགས། །སླར་བསམ་ཞིང་བསམ་ནས་སྐྱོ་བ་འཕེལ། །དུས་སྙིགས་མའི་རང་མཚང་ངོམས་པ་ལ། །ང་རྒན་མོའི་ཁ་མང་དགོས་མེད་ཀྱང༌། །ལུས་དང་ལས་ཀྱིས་འབྲེལ་བའི་མིང་སྲིང་ལ། །སེམས་གཏིང་ནས་དཀར་བའི་ཁ་ཏ་ཚིག་གསུམ་ཞུ། །སྒྲ་འཛིན་དབང་སྒོར་དྲན་པས་གཟེར་ཐོབ་ལ། །ཨ་མའི་ཁ་ལ་ཁྱེད་ཅག་ཉན་གྱུར་ན། །སྔོན་རྒྱ་གར་རྒྱལ་པོ་དཔལ་རྒྱལ་གྱིས། །མ་ཡི་བཀའ་བསྒྲུབས་ཅི་བསྒཽས་བགྱིས་པའི་འབྲས། །ཏཻ་ལོས་རྗེས་བཟུང་མཆོག་གི་དངོས་གྲུབ་བརྙེས། །དེ་ཕྱིར་ལས་འབྲས་བསླུ་བ་མེད་པ་ཡིས། ཁྱེད་ཅག་རྣམས་ཀྱང་ཆོས་དང་མཐུན་པར་འགྱུར། །མ་ཡི་ཁ་ཏ་ཚིག་གསུམ་འདི་ལྟར་ཡིན། །དུས་རྣམས་ཀུན་ཏུ་སྤྱོད་ལམ་ནམ་བགྱིས་སྐབས། །དྲན་དང་ཤེས་བཞིན་བག་ཡོད་ལྡན་པ་དགོས། །སོ་ཐར་བྱང་སེམས་ ༣༣༦༽གསང་སྔགས་ཟུང་འཇུག་ལམ། །དེ་ལ་སྤང་བླང་ཡོད་པ་ངས་མ་མཐོང༌། །དེ་ཕྱིར་དྲན་པ་འགྱུར་མེད་ལྕགས་སྡོང་ལ། །རིན་ཆེན་བྱང་ཆུབ་སེམས་ཀྱི་རྩིེས་བསྒྱུར་ཞིང༌། །ལྕགས་ཁམས་གསེར་དུ་བསྒྱུར་བ་ཇི་བཞིན་དུ། །དྲན་ཤེས་བག་ཡོད་གདམས་པ་མཆོག་ཏུ་ཟུངས། །དྲན་པ་འགྱུར་མེད་མེ་ལོང་གཞི་བཟང་ལ། །ཤེས་རབ་རྩོལ་བ་བྱི་དོར་མཁས་པ་བཞིན། །བག་ཡོད་བྱང་ཆུབ་སེམས་ཀྱིས་ལེགས་ཕྱིས་ན། །ཡང་དག་ལམ་མཆོག་བརྙེས་ལ་དཀའ་ཚེགས་མེད། །དེ་ཕྱིར་དུས་ཀུན་དྲན་ཤེས་བག་ཡོད་དགོས།། ཧ་ཧ། ཚུལ་རྡོར་དྲན་པ་ཤིང་རྩེའི་བྱིའུ་འདྲ། །སྐབས་རེ་ཡོད་ཀྱང་སྐབས་རེར་གར་སོང་མེད། །དེ་འདྲ་མ་བྱེད་དྲན་ཤེས་བག་ཡོད་མཛོད། །ཐུབ་བཟང་དྲན་པ་སོག་ཞབས་ཆུ་སོང་འདྲ། །འཁོར་བར་ཡོད་ཀྱང་དམ་པའི་ཆོས་ལ་དཀོན། །དེ་འདྲ་མ་བྱེད་དྲན༴

ཆོས་སྒྲོན་དྲན་པ་གཡག་རྭ་རླུང་འབོད་འདྲ། །སྐབས་རེ་རྒོད་ཀྱང་དུས་ཡུན་བརྟན་གནས་མེད། །དེ་འདྲ་མ་བྱེད༴ ཁིས་སྒྲོན་དྲན་པ་ཆུ་ནང་ཉ་མོ་འདྲ། །གཏིང་ན་ཡོད་ཀྱང་ཤེས་པའི་རྩེར་མི་མངོན། །དེ་འདྲ་མ་བྱེད༴ ཨ་ཙག་དྲན་པ་ས་འོག་བྱི་ལོང་འདྲ། །རྒྱུད་ལ་ཤར་ཡང་ཤེས་པའི་ཁར་མི་ཕུད། །དེ་འདྲ་མ་བྱེད༴ བདེ་བའི་རྡོ་རྗེ་ཚེར་མའི་ ༣༣༧༽སྡོང་པོ་འདྲ། །ཉེ་རིང་ཀུན་ལ་ཁ་ངན་སྣ་ཚོགས་སྨྲ། །འདི་འདྲའི་མ་བུ་འཛོམ་པ་མཚར་རེ་ཆེ། །དེ་དོན་སེམས་ལ་དུས་ཀུན་དྲན་པས་སྐྱོངས། །ཨ་མ་ང་ལ་ཉམས་ལེན་དེ་ལས་མེད། ཁྱེད་ཅག་དགོངས་པ་མཐོ་ཡང་དེ་བཞིན་མཛོད། །དྲན་པས་དགོངས་པར་མི་གནོད་ཅིས་ཕྱིར་གནོད། །དྲན་པ་རྣམ་དག་ནམ་མཁའ་ཡངས་པའི་ཀློང༌། །དྲན་སྣང་སྣ་ཚོགས་ཆོས་ཉིད་འཁོར་ལོར་ཤར། །ཡང་དག་དྲན་པས་ཏིང་འཛིན་གསོས་སུ་གྱུར། །དེ་ཕྱིར་དུས་ཀུན་དྲན་ཤེས་བག་ཡོད་མཛོད། །དེ་ལྟར་དུག་ལྔ་མེ་འབར་མོད་ཤོར་མས། །སྙིང་ནས་སེམས་དཀར་ཉེ་འཁོར་མིང་སྲིང་ལ། །བརྗེད་ཐོའི་ཚུལ་དུ་སེར་དགོན་དབེན་ཁྲོད་དུ། །སྙོམས་ལས་ངང་ནས་སྤེལ་པ་དགེ་གྱུར་ཅིག །འདི་བཞིན་སེམས་ལ་བཟུང་ནས་ཉམས་སུ་ལོངས། །ཡ་ཡ་གོ་གོ་གློ་བ་བཙོས་པ་འདྲ། །དེ་ལ་དོན་འབྲས་མེད་པ་མཐོང་ཆོས་གསལ། །དེ་ཕྱིར་གོ་དོན་རྒྱུད་ལ་ལོན་ངེས་རེ། །མ་འཆུག་ཨ་མའི་སེམས་རྟེན་མིང་སྲིང་ཚོགས། །འདི་ཕྱི་བར་གསུམ་འབྲལ་མེད་དཔལ་སྤྱོད་ནས། །ཕ་གཅིག་ལས་འབྲེལ་རྩལ་དང་དབྱེར་མེད་ཤོག ཅེས་སུ་ཁ་བཛྲ་གྱིས་མིང་སྲིང་རྣམས་ལ་འཁྲུལ་གཏམ་བྲིས་པའོ། དགེའོ།། ༣༣༨༽ རྒྱལ་ཀུན་འདུས་ཞལ་གཏེར་ཆེན་ཆོས་ཀྱི་རྗེ། །འཁོར་ལོའི་མགོན་པོ་པདྨ་ལས་འབྲེལ་རྩལ། །འབྲལ་མེད་བདེ་ཆེན་འཁོར་ལོའི་རྒྱན་དུ་བཞུགས། །བདག་རྒྱུད་སྨིན་གྲོལ་བྱིན་གྱིས་བརླབ་ཏུ་གསོལ། །ཨེ་མ་གསོན་དང་རྡོ་རྗེ་སྤུན་གྲོགས་ལགས། །ཀ་དག་རིག་པ་བསམ་བརྗོད་ཡུལ་ལས་འདས། ཁ་དོག་མ་ངེས་ལྷུན་གྲུབ་རང་ངོར་རྫོགས༌། །ག་ལེར་ཁྲེགས་ཐོད་འོད་གསལ་ཉམས་བླངས་ན། །ང་བདག་ཁམས་གསུམ་སྐུ་གསུམ་དབྱིངས་སུ་གྲོལ། །ཅ་ཅོའི་ཚིག་གི་སྦུན་པ་དང་བྲལ་བའི། །ཆ་ལུགས་སྐུ་དང་ཡེ་ཤེས་རོལ་པར་ཤར། །ཇ་སོགས་འདོད་ཡོན་ཟག་མེད་བཅུད་རོལ་ན། །ཉ་རྒྱས་ཟླ་བའི་མདངས་བཞིན་རྒྱན་དུ་ཆེ། །ཏ་ཐ་ག་ཏའི་སྙིང་པོ་འོད་གསལ་ལམ། །ཐ་མལ་མ་བཅོས་བཞི་ལྡན་ངང་དུ་ཞོག

།ད་ནི་རང་རིག་འགྱུར་མེད་བཙན་ས་ཟུངས། །ན་མོ་དད་བརྒྱའི་རང་སྣང་སྟོན་པའི་ཞལ། །པ་སངས་ལྟར་དཀར་ཇི་བཞིན་གཉིས་མེད་མཇལ། །ཕ་རོལ་ཕྱིན་བཅུའི་ཡོན་ཏན་ངང་རྫོགས་ནས། །བ་གམ་ལྟ་བུའི་ཆོས་སྐུའི་རྒྱལ་ས་རུ། །མ་བཅོས་ལྕང་ལོའི་ཟར་བུ་འཁྲོལ་བཞིན་དུ། །ཙ་རི་ཏྲ་སོགས་གནས་ཞིང་ཌཱ་ཀི་ཡིས། །ཚ་བུ་བུ་སྡུག་བཞིན་དུ་མདུན་བསུས་ནས། །ཛ་བའི་གྲོགས་བཅས་དཔལ་རི་པདྨའི་དྲུང༌། ༣༣༩༽།ཝ་ལེར་ཌཱ་ཀིའི་དར་ལམ་ལ་ཞུགས་ནས། །ཞྭ་གོས་ལ་སོགས་འཁྲུལ་སྣང་རང་དག་སྟེ། །ཟ་འོག་པཉྩ་ལི་ཀའི་འཕྲུལ་ལྡན་ཅིང༌། །འ་འུར་རོལ་མོའི་སྒྲ་དང་བཤུགས་པའི་གླུ། །ཡ་རབས་དཔའ་བོ་རྣལ་འབྱོར་རྒྱན་ཆས་སྤྲས། །ར་མེ་ཤྭ་རའི་གནས་སོགས་ཞིང་ལྔར་སྤྱོད། །ལ་མོར་གདུལ་བྱའི་མོས་ངོར་གར་བསྒྱུར་ནས། །ཤ་ཟ་མི་བསྲུན་འདུལ་བའི་ཐུགས་བསྐྱེད་མཛོད། །ས་ཐོབ་སེམས་དཔའི་མཛད་སྤྱོད་ཨེ་མ་ཧོ། །ཧ་ཧ་སྤྲང་མོ་སྨྱོན་མའི་རྫུན་ཚིག་འདི། །ཨ་མཚར་བརྡ་སྤྲོད་ཡི་གེའི་ལམ་ནས་བྲིས། །ངེས་མེད་ངེས་པའི་གཏམ་འདི་གསང་རྒྱ་མཛོད། །དེ་སྐད་མཆེད་གྲོགས་དམ་པ་གང་དེ་ཡིས། །བསྐུལ་བ་ཟབ་ཕྱིར་བཟློག་ཏུ་མ་ནུས་པར། །དུས་ཀུན་ཞལ་རྫུན་མཁན་པོ་སྙོམས་ལས་པ། །སུ་ཁ་བཛྲ་རྩལ་གྱིས་བྲིས་པའོ།། དགེའོ།། རྒྱལ་ཀུན་ཡོངས་འདུས་འཁོར་ལོའི་མགོན་པོ་མཆོག །གཏན་གྱི་སྐྱབས་གནས་པདྨ་ལས་འབྲེལ་རྩལ། །བྱང་ཆུབ་བར་དུ་རིགས་ཀྱི་བདག་པོར་བཞུགས། །བདག་རྒྱུད་ཆོས་དང་འདྲེས་པར་བྱིན་གྱིས་རློབས། །གསོན་དང་མཁྱེན་ཡངས་བློ་གྲོས་ཅན། །ཆོས་ཐེག་པའི་འཇུག་ཚུལ་གཞུང་ལུགས་སོགས། །འདོད་ལུགས་གྲུབ་ ༣༤༠༽མཐའ་བསམ་མི་ཁྱབ། །བློ་རྨོངས་མིག་ལོང་བདག་འདྲ་ཡིས། །ལེགས་བཤད་བརྗོད་དོན་ཅིའི་ཕྱིར་ཤེས། །འོན་ཀྱང་སྔོན་སྨོན་བསོད་ནམས་ཀྱིས། །བརྒྱུད་ལྡན་རིག་འཛིན་བླ་མར་མཇལ། །ཐུགས་རྗེའི་བྱིན་རླབས་འོད་ཟེར་གྱིས། །བདག་བློའི་མུན་པ་ཀུན་བསལ་ནས། །ཤིན་ཏུ་ཟབ་གསང་ངེས་དོན་ལམ། །ཚེ་གཅིག་སངས་རྒྱས་མངོན་བྱེད་ཐབས། །ཅུང་ཞིག་བདག་གིས་ཐོས་པ་ལས། །ཡེ་གྲོལ་དགོངས་པའི་གནད་གསང་གི

།བོགས་འདོན་གསལ་འདེབས་ཅུང་ཞིག་ཞུ། །གཞི་དབྱིངས་འོད་གསལ་འགྱུར་བ་མེད། །རང་བྱུང་རིག་པ་ཆོས་ཀྱི་སྐུ། །གཉིས་འཛིན་རྟོག་པའི་བློ་ལས་འདས། །སེམས་དང་སེམས་བྱུང་ཀུན་རྟོག་ཀུན། །ཡེ་གྲོལ་མཉམ་ཉིད་གཞི་རུ་སངས། །སྐུ་དང་ཡེ་ཤེས་བུམ་སྐུར་རྫོགས། །བླ་མ་སངས་རྒྱས་དངོས་མཐོང་གི །མོས་གུས་ཟབ་མོ་ལ་བརྟེན་ནས། །གསལ་སྟོང་རིག་པའི་རང་ངོ་འཕྲོད། །ཚིག་དང་དཔེ་ལ་མ་ལྟོས་པར། །རང་གནས་ཡེ་ཤེས་མངོན་དུ་གྱུར། །ཕར་ཕྱིན་ཐེག་པའི་གནས་སྐབས་ལྟར། །བསོད་ནམས་ཡེ་ཤེས་ཚོགས་གཉིས་ཀྱིས། །འཇུག་པ་ཐ་དད་མ་གྲུབ་པར། །གཞིར་གནས་རིག་པ་སྐུ་གསུམ་ངང༌། །གདོད་ནས་རྣམ་དག་ཆོས་ཀྱི་སྐུ། །མངོན་གྱུར་ཀུན་བཟང་རྒྱལ་ས་རུ། །སྐད་ཅིག་ཕྱིན་པ་འབྲས་བུའི་གནད། །སེམས་ ༣༤༡༽ལུང་རྒྱུ་ལས་མ་བྱུང་བའི། །གནད་གསུམ་འདུས་པ་གཞིའི་ཁྱད་ཆོས། །ཡེ་གཞི་འགྱུར་མེད་ནམ་མཁའ་ལྟར། །ཟང་ཐལ་སྤྲོས་བྲལ་སང་ངེ་བ། །ཉི་འོད་ཇི་བཞིན་མ་རིག་བྲལ། །སྒྲིབ་མེད་འོད་གསལ་ས་ལེ་བ། །མེ་ལོང་ལྟ་བུར་ཅིར་ཡང་འཆར། །དེར་འཛིན་བྲལ་བའི་ཝ་ལེ་བ། །དངུལ་ཆུ་ཇི་བཞིན་དྲི་མ་བྲལ། །ཡེ་ཤེས་རྗེན་པ་ཧྲིག་གེ་བ། །རང་བྱུང་མ་བཅོས་བཞི་ལྡན་འདི། །ངང་གནས་རིག་པའི་ཁྱད་ཆོས་ལགས། །དེ་ལྟར་ཀ་དག་གདོད་མའི་གཞིའི། །ངོ་བོའི་ཆ་ལ་ལྡོག་པའི་ཚུལ། །ཐ་དད་ཕྱེ་བའི་ཁྱད་པར་ལས། །དོན་ལ་རང་མཚན་ཡོད་མ་ཡིན། །རང་རིག་གཞི་མེད་རྩ་བྲལ་དེ། །མ་བཅོས་མ་བསྒྱུར་ཚིག་དང་བྲལ། །རྩོལ་སྒྲུབ་མི་དགོས་བློ་ལས་འདས། །སྤྲོས་བྲལ་རྣམ་ཐར་གསུམ་དང་ལྡན། །ཆོས་ཉིད་བཟོ་མེད་ཡེ་སྟོང་ངང༌། །འཁོར་འདས་མཉམ་ཉིད་ཆོས་སྐུར་རྫོགས། །རང་ལ་རང་ཤར་ངོ་མཚར་ཆེ། །འཛིན་མེད་རང་གྲོལ་ནམ་མཁའི་ངང༌། །སྤང་བླང་བྱ་རྩོལ་ཀུན་ལས་འདས། །བསམ་དུ་མེད་པའི་ཆོས་ཉིད་ལ། །བསྒོམ་དུ་མེད་པའི་ཡེ་ཤེས་ཤར། །བརྗོད་དུ་མེད་པའི་དོན་མཐོང་ནས། །ཐོབ་ཏུ་མེད་པའི་འབྲས་བུ་རྙེད།

༣༤༢༽།རྒྱ་མཚོ་ཆེ་ལས་ཆུ་བྲན་བཞིན། །ཀློང་ཆེན་གཞི་ལས་ཆོས་ཀུན་སྤྲོས། །གང་ཤར་ཤར་ཆུག་ཆོས་སྐུའི་རྩལ། །གང་སྣང་སྣང་ཆུག་ཡེ་ཤེས་ངང༌། །གང་ཡིན་ཡིན་ཆུག་རིམ་པའི་བབས། །གང་བསམ་བསམ་ཆུག་འདུས་མ་བྱས། །ཐམས་ཅད་ཐམས་ཅད་ཡེ་ཤེས་ཆེ། །ཆོས་དབྱིངས་ངང་ལས་གཡོ་བ་མེད། །ཀུན་བཟང་དགོངས་པ་ཨེ་མ་ཧོ། དེ་ལྟར་ཆོས་ཀྱི་སྙིང་པོ་མཆོག །རང་གི་སེམས་ཀྱི་གསང་བ་འདི། །ཤེས་རབ་ཟབ་མོས་ཕུ་ཐག་ཆོད། །ཆོས་ཕུང་བརྒྱད་ཁྲི་བཞི་སྟོང་གི །བརྗོད་དོན་སྨྲ་མཁས་ལྡན་བྱས་ཀྱང༌། །རྟོགས་པར་བྱ་བ་མཐར་ཐུག་ནི། །རང་སེམས་ཐིག་ལེ་ཉག་གཅིག་གོ །ཀུན་ཏུ་བཟང་དང་དབྱེར་མེད་པའི། །འབྲས་བུ་བླ་ན་མེད་པའོ། །དེ་ལྟར་གཞི་གནས་རིག་པའི་གནས་ཚུལ་རྣམས། །བརྗོད་དོན་སྨྲ་མཁས་ལེགས་བཤད་མེད་མོད་ཀྱང༌། །བརྒྱུད་ལྡན་རིག་འཛིན་བླ་མའི་བཀའ་ལུང་བཞིན། །མ་པང་བུ་འཇུག་ལྟ་བུའི་གནད་ཟབ་འདི། །ཆོས་རྒྱལ་ནམ་སྙིང་ཟུང་སྤྲུལ་རིགས་ལྡན་ལ། །སྙིང་བཅུད་སྙིང་གཏམ་གསལ་འདེབས་ཚུལ་དུ་ནི། །ཇོ་མིན་ནག་མིན་ཆོས་མེད་སྤྲང་འཁྱམས་པ། །བདེ་ཆེན་བདེ་བའི་རྡོ་རྗེ་ཞལ་རྫུན་མཁན། །འཁྲུལ་ཞིག་གཏེར་མིང་འཛིན་པས་གང་ཤར་གྱི། །ངག་ ༣༤༣༽ཚབ་ཡི་གེའི་རིས་སུ་ལེགས་ཤར་བ། །སེར་དགོན་དགའ་བའི་ཚལ་ནས་བྲིས་པ་དགེ །འདིའི་མཐུས་གང་དེའི་ཐུགས་དམ་གོང་འཕེལ་ཞིང༌། །ཚེ་ལུས་འདི་རུ་རྣམ་གྲོལ་དཔལ་ཐོབ་ནས། །དོན་གཉིས་མཛད་པ་ལྷུན་གྱིས་གྲུབ་པར་ཤོག ཅེས་ཟླ་༦ཚེས་༡༥ཉིན་སེར་དགོན་དབེན་ཁྲོད་ནས་སུ་ཁ་བཛྲ་གྱིས་དར་བཅས་གུས་ཕུལ།། ༈ རང་རིག་དོན་སྟོན་གཏན་གྱི་སྐྱབས་མགོན་རྗེ། །རང་བྱུང་ཀུན་བཟང་པདྨ་ལས་འབྲེལ་ལ། །རང་སེམས་མ་བཅོས་དད་པས་གུས་ཕྱག་འཚལ། །རང་བྱུང་ཡེ་ཤེས་རྟོགས་པར་བྱིན་གྱིས་རློབས། །ཨེ་མ་གསོན་དང་རྡོ་རྗེའི་སྤུན་གྲོགས་ལགས། །ཕྱི་ཚུལ་བཙུན་ལུགས་འདུལ་བའི་གཞུང་བཞིན་མཛོད། །འགྲོ་བའི་དང་བ་འདྲེན་ཅིང་བསྟན་པའི་རྒྱན། །ནང་ཚུལ་ཆོས་སྤྱོད་མདོ་སྡེ་ཉིད་ལྟར་མཛོད། །མདོ་སྔགས་ཆོས་ཀྱི་གཞི་ཚུགས་གཞུང་ལུགས་མཁྱེན། །གསང་ཚུལ་བསྐྱེད་དང་རྫོགས་པའི་རིམ་པར་བརྩོན། །གྲུབ་པ་མངོན་གྱུར་གང་འདོད་དངོས་གྲུབ་ཐོབ། །བསླབ་སྦྱང་སྒྲོ་འདོགས་མངོན་པའི་གཞུང་ལྟར་མཛོད། །ས་ལམ་ཐེ་ཚོམ་མེད་པར་བགྲོད་པ་ཡིས། །དོན་གཉིས་མཛད་པ་ངང་གིས་འགྲུབ་པར་འབྱུང༌།

༣༤༤༽།གནས་མཆོག་གང་བདེ་དབེན་པའི་རི་ངོགས་བདེ། །ཉེ་འབྲེལ་འཁོར་བའི་ལྕགས་སྒྲོག་རྒྱང་ནས་སྤོངས། །གཅིག་པུར་དགེ་སྦྱོར་འགྲུབ་པའི་དགོས་པ་ཡོད། །གོས་ཀྱི་མཆོག་གྱུར་གཏུམ་མོའི་འོད་གསལ་སློབ། །ཆགས་ཞེན་རྩ་བ་འཁྲུལ་པའི་གོས་སྤོངས་དང༌། །རླུང་སེམས་རང་དབང་འབྱོར་བའི་དགོས་པ་གདའ། །ཟས་ནི་སྔོ་སོགས་སློང་མོའི་ཁ་ཟས་བརྟེན། དཀོར་ནག་ལོག་འཚོའི་ཟས་ངན་ཐབས་ཀྱིས་སྤོངས། །ཉམས་རྟོགས་འཕེལ་ཞིང་ཤེས་རབ་བློ་གྲོས་རྒྱས། །གྲོགས་ཀྱི་མཆོག་གྱུར་རང་བྱུང་ཡེ་ཤེས་འགྲོགས། །ཡུལ་དགོན་སྡིག་གྲོགས་འཁོར་བའི་སྣ་འདྲེན་སྤོངས། །བག་ཡངས་ངང་དུ་དོན་དམ་འོད་གསལ་མཇལ། །ལྟ་བ་གཅིག་ཆོག་ཡེ་སྟོང་གནས་ལ་སློབ། །ལྟ་དང་བལྟ་བྱའི་གཉིས་འཛིན་ངང་གིས་གྲོལ། །བློ་འདས་འོད་གསལ་གཉུག་མའི་རང་ས་རྙེད། །སྒོམ་པ་གཅིག་ཆོག་བསམ་བརྗོད་བྲལ་བར་ཞོག །གསལ་སྟོང་གཉིས་མེད་ཡེ་ཤེས་ཆེན་པོའི་ངང༌། །འཁོར་འདས་ཐམས་ཅད་མཉམ་ཉིད་ཆོས་སྐུར་གྲོལ། །སྤྱོད་པ་གཅིག་ཆོག་སྤང་བླང་མེད་པར་ཞོག །གང་སྣང་གང་ཤར་ཡེ་ཤེས་རོལ་པ་སྟེ། །གྲོལ་ལུགས་བཞི་ཡིས་དགོངས་པའི་བཙན་ས་ཟིན། །འབྲས་བུ་གཅིག་ཆོག་རིག་དབྱིངས་སྤང་ཐོབ་བྲལ། རང་ ༣༤༥༽བྱུང་ཡེ་ཤེས་སྐུ་གསུམ་དག་མཉམ་ཆེ། །བློ་འདས་ཡེ་གྲོལ་དགོངས་པ་འཕོ་འགྱུར་མེད། །རྣམ་ཐར་གསུམ་ལྡན་རང་རིག་ཆོས་ཀྱི་སྐུ། །རྩོལ་བྲལ་དོན་གྱི་འབྲས་བུ་བླ་ན་མེད། །འཁོར་འདས་གཉིས་མེད་འོད་གསལ་ཀློང་དུ་ཆུབ། །སངས་རྒྱས་ཀུན་ཏུ་བཟང་པོ་ཨེ་མ་ཧོ། །དེ་ལྟར་ཚེ་འདིར་སངས་རྒྱས་ཐོབ་པའི་ཕྱིར། །མཚན་ལྡན་བླ་མ་འབྲལ་མེད་ཚུལ་བཞིན་བསྟེན། །ཅི་གསུངས་བཀའ་སྒྲུབ་དམ་ཚིག་སྲོག་ལྟར་བསྲུང༌། །ཆོས་མ་ཡིན་པའི་བསམ་སྤྱོད་ཐབས་ཀྱིས་སྤོངས། །བློ་སྣ་རྩེ་གཅིག་བླ་མ་ཉིད་ལ་གཏོད། །བསླབ་བྱ་དྲང་པོར་བསླབ་མཁན་བླ་མ་ཡིན། །ཉམས་ལེན་རྩེ་གཅིག་དབེན་པའི་རི་ལ་མཛོད། །ཚེ་སྒྲུབ་མཐར་ཕྱིན་དོན་གཉིས་ལྷུན་གྲུབ་འབྱུང༌།

དེ་སྐད་མཆེད་གྲོགས་པྲ་ཝ་བཛྲ་གྱིས། །ཞལ་གདམས་དགོས་ཞེས་སྐུལ་ལྕག་བྲབས་པ་ན། །བཟློག་ཏུ་མ་ནུས་དུས་ཀུན་འཁྲུལ་འབྱམས་པ། །ཀུན་བཟང་བདེ་སྐྱོང་ཆོས་ཉིད་དབང་མོ་ཡིས། །བླ་མའི་གདན་ས་སེར་དགོན་དབེན་ཁྲོད་ནས། །གང་ཤར་ཡིག་རིས་བྲིས་པ་དགེ་ལེགས་འཕེལ། དགེའོ།། ཀྱེ་མ་ཀྱེ་ཧུད་རྒྱལ་ཀུན་ངོ་བོ་ཉིད། །འཁོར་ལོའི་མགོན་པོ་པདྨ་ལས་འབྲེལ་རྩལ། ༣༤༦༽།ཐུགས་རྗེ་མི་མངོན་དབྱིངས་ནས་བདག་ལ་གཟིགས། །བྱང་ཆུབ་བར་དུ་འབྲལ་མེད་ཐུགས་རྗེས་ཟུངས། །སྔོན་སྨོན་གཏད་རྒྱ་བཟང་པོའི་མཐུ་བཙན་པས། །སྐྱེ་ཕྲེང་དུ་མར་ཐབས་ཤེས་འདུ་འབྲལ་མེད། །ཅེས་གསུངས་རྡོ་རྗེའི་ལུང་གིས་ཡང་ཡང་བསྔགས། །འོན་ཀྱང་ད་ལན་ལས་རླུང་སྟོབས་ཤུགས་ཀྱིས། །རྗེ་ཁྱེད་མཐོང་ཐོས་མེད་པར་དབྱིངས་སུ་ཡིབ། །འདུ་འབྲལ་ཞེས་པ་དེ་ལས་ལྷག་པ་མེད། །བདག་ནི་ཁྱེད་ལས་རེ་ས་གཞན་ན་མེད། །དཀར་ནག་ཁྱུད་འཁོར་བར་དུ་གསོལ་བ་འདེབས། །དེ་ཚེ་སྙིང་རྗེའི་ཡུལ་གྱུར་དམན་པ་བདག །བརྩེ་ཆེན་ཤུགས་ཀྱིས་ཡལ་བར་མ་དོར་བར། །དུས་ཀུན་འབྲལ་མེད་དགྱེས་པའི་དངོས་ཞལ་སྟོན། །སྐྱེ་བ་འདི་ནས་ཚེ་རབས་ཐམས་ཅད་དུ། །དཔལ་མགོན་བླ་མ་ཁྱེད་དང་མི་འབྲལ་ཞིང༌། །བར་ཆད་བདུད་བགེགས་རྐྱེན་གྱིས་མི་བརྫི་བར། །ཐབས་ཤེས་སྤྱོད་པ་རྒྱ་མཚོ་མཐའ་རུ་ཕྱིན། །ཕྲིན་ལས་རྒྱ་ཆེའི་ཟབ་ཆོས་སྒོ་འཕར་འབྱེད། ཁམས་གསུམ་འཁོར་བའི་གནས་ངན་རབ་སྟོངས་ནས། །ཟུང་འཇུག་རིག་སྐུ་མངོན་གྱུར་གདོད་མའི་དབྱིངས། །གཞོན་ནུ་བུམ་སྐུར་མངོན་པར་སངས་རྒྱས་ཤོག །བདེ་བའི་རྡོ་རྗེས་སྨྱོ་གཏམ་སྨྲེ་བསགས་འདི། །ཤཱི་ལ་བཛྲའི་ཐོས་བྱེད་དབང་སྒོར་ཕུལ། དགེའོ།། ༣༤༧༽ ཕ་དུས་གསུམ་སངས་རྒྱས་ལས་འབྲེལ་རྩལ། །སྤྲང་ལས་ངན་བདག་ལ་ཐུགས་རྗེས་གཟིགས། །སྙིང་རྗེ་བའི་བདེ་བའི་རྡོ་རྗེ་ང༌། །མགོན་ཁྱེད་དང་འབྲལ་ནས་གཅིག་པུར་ལུས། །དམ་ལྡན་པ་འགའ་རེ་མ་གཏོགས་པ། །མི་ཀུན་གྱིས་དགྲ་བཞིན་མིག་ལ་གཟན། །བདག་ཡུལ་ཕུད་རྗེས་གཅོད་ས་མཐར་སྤྱུགས། །སྡུག་མ་བཟོད་རང་སྲོག་བཅད་ལ་ཉེ། །འོན་ཀྱང་ནི་དམ་ལྡན་བུ་སློབ་དང༌། །སྙིང་བརྩེ་བ་ཤཱི་ལ་བཛྲ་ལ། །ཡིད་འཕྲེང་ནས་འདིར་སྣང་འདུག་ཐབས་བསམ།

ཁོང་ཕ་མིང་བཙན་པོའི་སྟོབས་ཤུགས་ཀྱིས། །ད་བྱེ་བྲལ་དགོས་པ་ངེས་པའི་ཚིག །སླར་བསམ་ཞིག་བསམ་ན་སྐྱོ་བ་སྐྱེས། །མགོན་དུས་གསུམ་སངས་རྒྱས་ཞིང་དུ་བྱོན། །བདག་བསོད་ནམས་དམན་པའི་ལས་དབང་བསམ། །བུ་གཅིག་པུ་ཕྱི་མའི་ཡུལ་དུ་སོང༌། །དེ་མི་རྟག་འཆི་བའི་ཡོ་ལང་བསམ། །ད་མ་ཤི་གསོན་བྲལ་བྱེད་དགོས་ཏེ། །ལས་ཇི་ལྟར་བྱས་པའི་རྣམ་སྨོན་བསམས། །སྐྱབས་མཆོག་གསུམ་བདེན་པའི་བྱིན་རླབས་དང༌། །ཕ་བཀྲིན་ཅན་གྱིས་ཐུགས་རྗེ་ཡིས། །བདག་སྡུག་བསྔལ་ཀུན་ལས་བསྐྱབ་ཏུ་གསོལ། །ལན་ངན་པའི་ལུས་འདི་མྱུར་བོར་ནས། །མགོན་དུས་གསུམ་སངས་རྒྱས་འགྲོ་བའི་མགོན། །ཕ་ ༣༤༨༽པདྨ་ལས་འབྲེལ་ཞབས་དྲུང་དུ། །འཁོར་ཀུན་གྱི་ཐོག་མར་བདག་སྐྱེས་ནས། །མ་འགྲོ་བའི་དོན་ཆེན་འགྲུབ་པར་ཤོག ཅེས་པའང་གཞན་རྐྱེན་ཞིག་ལ་རྒྱུ་བྱས་ནས་ཡིད་ཤིན་ཏུ་སྐྱོ་བ་ལ་ཐབས་བྲལ་བའི་སྐབས་བླ་མ་ལ་འོ་དོད་འབོད་པས་ད་ནི་ཅི་ལ་བསམ་ཡང་འདུག་ཐབས་དང་བྲལ་སྙམ་ནས་སྙིང་མེད་སྤྲང་མོའི་སྨྱོ་གཏམ་མོ།། དགེའོ།། ཧེ་ཧེ། བླ་མ་ནི་དུས་གསུམ་སངས་རྒྱས། །བྱིན་རླབས་ལ་རྒྱུན་ཆད་མེད་དོ། །གདམས་ངག་ནི་འོད་གསལ་ལྷུན་གྲུབ། །རིག་པ་ལ་སྐྱེ་འགགས་མེད་དོ། །གྲོགས་པོ་ནི་མ་དང་མཁའ་འགྲོ། །བརྩེ་གདུང་ལ་རྒྱུན་ཆད་མེད་དོ། །བུ་ཆུང་ནི་རིག་པའི་ཡེ་ཤེས། །འདུ་འབྲལ་ནི་ཡོད་པ་མ་ཡིན། །གང་ཤར་ནི་སེམས་ཀྱི་རྩལ་སྣང༌། །རྩིས་གདབ་དང་ཉེར་ལེན་མ་བྱེད། །བསམ་བརྗོད་དང་བྲལ་བར་ཞོག་དང༌། །གང་སྣང་དེ་རེང་སར་གྲོལ་འགྲོ །མ་བཅོས་ན་རྣལ་འབྱོར་བདེའོ། ཅེས་འདི་སྐབས་ཤེས་རབ་དབང་མོས་བདེ་བའི་རྡོ་རྗེ་ལ་གདམས་པའོ།། དགེའོ།། ཀྱེ་མ། དུས་གསུམ་རྒྱལ་བའི་སྤྱི་གཟུགས་པད་འབྱུང་དང་མཚོ་རྒྱལ། །མི་མངོན་དག་པའི་ཞིང་ནས་ཐུགས་རྗེས་ཀྱང་གཟིགས་མཛོད། །མགོན་མེད་ཉམ་ཐག་བདག་གི་གནས་ཚུལ་ལ་བསམ་ནས། ༣༤༩༽།གཅེས་པའི་ལུས་སྲོག་ཀྱང་འགྱོད་པ་ནི་མི་འདུག །དུས་གསུམ་སངས་རྒྱས་ལས་ལྷག་དྲིན་ཅན་གྱི་བླ་མ། །མི་སྣང་དཔལ་རི་པདྨ་འོད་དུ་ནི་ཡིབ་སོང༌། །མ་མས་གཅེས་པར་བསྐྱངས་པའི་སེམས་རྟེན་གྱི་བུ་ཕྲུག

།སྙིང་རྗེ་མེད་པ་ངམ་ནག་གཤིན་རྗེ་ཡིས་ཁྲིད་སོང༌། །འདུས་པའི་བུ་སློབ་འཁོར་འབངས་སྐར་ཚོགས་ལྟར་མང་ཡང༌། །རང་ཉིད་གཅིག་པུར་གྲོགས་མེད་ས་མཐའ་ལ་སྤྱུགས་བྱུང༌། །ལུས་ནད་སེམས་ཀྱི་སྡུག་བསྔལ་བཟོད་བླག་ནི་མེད་པས། །ཕ་གཅིག་པདྨ་ལས་འབྲེལ་མི་མངོན་ནས་གཟིགས་མཛོད། །སྔ་པསར་ཐུགས་བརྩེས་བསྐྱངས་བའི་རིགས་ལྡན་གྱི་མི་མོ། །ད་ནི་ཁྱེད་ཀྱིས་དོར་ནས་ཡུལ་མེད་དུ་འཁྱར་འདུག །ཕ་གཅིག་བླ་མའི་ཟབ་གཏེར་འཛིན་སྐྱོང་ནི་ཕར་ཞོག །ལས་ངན་བདག་གི་ལུས་ངན་སྡུག་བསྔལ་གྱི་བསྣོན་མ། །ཚེ་གང་འགྲོགས་བསམ་གཏན་གྲོགས་ཡིད་བཞིན་གྱི་ནོར་བུ། །བྱམས་བརྩེའི་ཐུགས་ཀྱིས་བསྐྱངས་ནས་གཅེས་པ་རུ་བཟུང་སྟེ། །ཟབ་དོན་གདམས་པའི་མན་ངག་གབ་སྦས་ནི་མི་མཛད། །དེ་སོགས་ཕྱི་ནང་གསང་བའི་ཡོན་ཏན་རྣམས་དྲན་ཚེ། །སེམས་སྣང་སྡུག་གི་བསྣོན་པ་སྲོག་གཅོད་ཀྱི་གཤེད་མ། །སྟོང་གསུམ་འདི་ན་ང་ལས་སྡུག་པ་ནི་སུ་ཡོད། ༣༥༠༽།རྗེ་བཙུན་ཡིད་བཞིན་ནོར་བུའི་ཐུགས་རྗེས་རང་གཟིགས་མཛོད། །སྒོམ་སྒྲུབ་བླ་མར་གསོལ་འདེབས་བྱེད་པ་ནི་ཕར་ཞོག །སེམས་སྡུག་ལུས་ཀྱི་ན་ཚ་འཚོ་སྐྱོང་རང་བྱེད་འདུག །ཟབ་གཏེར་འཛིན་སྐྱོང་འཁོར་སློབ་འདུ་བ་ནི་ཕར་ཞོག །ཀུན་གྱིས་མོ་ཁར་དོགས་ནས་དུག་བཞིན་དུ་སྤངས་སོང༌། །བླ་མའི་གདན་སར་སྒྲུབ་ཚུགས་ཟིན་པ་ནི་ཕར་ཞོག །ཀུན་གྱི་མིག་གི་ཚེར་མ་ལྟ་བུ་རུ་མཐོང་ནས། །ཉེས་ཅན་མི་བཞིན་བདག་མེད་ཡུལ་མེད་དུ་སྤྱུགས་བྱུང༌། །འཁོར་སློབ་འབངས་ཀྱི་སྐྱོ་གྲོགས་བྱེད་རོགས་ནི་ཕར་ཞོག །རང་མགོའི་ཁང་བསལ་རང་ལམ་བདེ་མོ་རང་བྱེད་འདུག །གྲོགས་མེད་མགོན་སྐྱབས་མེད་པའི་ཉམ་ཐག་གི་བུ་མོ། །སྡུག་བསྔལ་ཁུར་གྱིས་ནོན་ནས་སྒྱིད་ལུགས་སུ་ཉལ་ཡོད། །ང་ཡི་གནས་ཚུལ་མང་ན་སྡུག་བསྔལ་གྱི་གསོས་འདེབས། །མདོ་ཙམ་སེམས་གཏིང་སྙིང་རླུང་གཡོ་བ་ཡི་སྟོབས་ཀྱིས། །མ་མས་སེར་དགོན་དབེན་རིའི་གཡས་ཟུར་གྱི་ཤོད་ནས། །བརྩེ་བའི་སྙིང་གི་བུ་ལ་གླུ་ཆུང་འདི་ཤོར་ཐལ། །དེ་མིན་ཟེར་ཚོད་མེད་ཀི་ཨ་བ་རི། །བུ་གཅིག་ཤཱི་ལ་བཛྲ་ལ། །མ་གཅིག་སུ་ཁ་བཛྲ་གྱིས། །གནས་ཚུལ་སྦ་གསང་མེད་པ་འདི། །ཡི་ཆད་

༣༥༡༽བྱུང་ནས་ཕུལ་བའོ།། རང་རིག་ཀ་ནས་དག་པ་ཆོས་ཀྱི་སྐུ། །རང་བྱུང་ལྷུན་གྲུབ་ཡེ་གདངས་ལོངས་སྤྱོད་རྫོགས། །རང་གྲོལ་མ་བཅོས་གང་སྣང་སྤྲུལ་པའི་སྐུ། །རང་སྣང་སྟོན་པ་ངོ་བོ་ཉིད་ཀྱི་སྐུ། །པདྨ་ལས་འབྲེལ་ཡང་ཡང་དད་ཅིང་དྲན། །དུས་ཀུན་རིགས་ཀྱི་བདག་པོར་རྟག་བཞུགས་གསོལ། །ཀྱེ་མ་ཀྱེ་ཧུད་འདུས་བྱས་འཁོར་བའི་ཆོས། །བསམ་ཞིང་བསམ་ན་སྐྱོ་བ་གཏིང་ནས་སྐྱེས། །སྙིང་གི་དྭངས་མ་པདྨ་འོད་དུ་ཡིབ། །སྙིང་གི་བུ་གཅིག་འཇིག་རྟེན་ཕ་རོལ་སོང༌། །སྙིང་རྗེའི་ཡུལ་གྱུར་བདག་ཉིད་ཤུལ་དུ་བོར། །སྙིང་ནས་ངེས་མེད་རྒྱལ་ཁམས་འགྲིམ་བསམ་ཡང༌། །རང་སེམས་དམ་བཅའ་ཟབ་ཆོས་འཛིན་སྐྱོང་དང༌། །རང་གཞན་དོན་གཉིས་ལོ་ཤས་འདུག་ན་སྙམ། །རང་ཅག་རྣམས་ཀྱི་ལྷག་བསམ་རྣམ་དག་ཀྱང༌། །རང་ཡུལ་ཕྱོགས་ནས་ཁྱོད་ལ་བདག་པོ་ཡོང༌། །ད་ནི་གང་ལ་བསམ་ཡང་ངལ་བའི་རྒྱུ། །ད་རེས་སྔོན་ལས་དམན་པའི་སྟོབས་ཤུགས་ཀྱིས། །ད་ལན་འགྲོ་དོན་མི་ཡོང་ཁོ་ཐག་ཆོད། །ད་ནི་ཤཱི་ལ་བཛྲ་ཁྱོད་ཉིད་དང༌། །ད་རེས་ངེས་པར་གསོན་བྲལ་བྱ་དགོས་ཚེ། །སེམས་སྡུག་མི་བཟོད་དོན་སྙིང་ཕྱུངས་དང་མཚུངས། །སེམས་ ༣༥༢༽ལ་གང་དྲན་ཡིག་རིས་སུ་ཡིས་བྲི། །ཡིད་ཀྱི་འཁྲི་ཤིང་བུ་ཚབ་སུ་ཡིས་བྱེད། །སེམས་སྣང་དག་པའི་ཞལ་གཟིགས་སུ་ལ་བཤད། །ཅི་ལ་བསམ་ཡང་སྐྱོ་བ་སྐྱེ་བའི་རྒྱུ། །ཅི་ལྟར་བྱས་ཀྱང་སྡུག་བསྔལ་རང་བཞིན་ཏེ། །ཅི་བསམ་ལམ་དུ་མི་འགྲོ་ངལ་བའི་རྒྱུ། །ཅི་བདེར་བསམ་པ་ཁོ་ཐག་བཅད་ནས་ནི། །དཔལ་རི་པདྨ་འོད་དུ་འགྲོ་སྙིང་འདོད། པདྨའི་རྒྱལ་ཚབ་བདག་གི་མགོན་གཅིག་པུ། པདྨ་འགྲོ་འདུལ་གསང་སྔགས་གླིང་པ་དང༌། །པདྨའི་སྨོན་ལམ་བཟང་པོ་མཐུ་ཆེ་བས། །བདག་ཀྱང་དེར་བགྲོད་འདུན་པ་ཡང་ཡང་ཆེ། །བདག་ལ་འབྲེལ་ཐོགས་བཟང་ངན་ཅི་མཆིས་པ། །བདག་གི་འཁོར་གྱི་ཐོག་མར་སྐྱེ་སྨོན་འདེབས། །བདག་གཞན་དོན་གཉིས་ཞིང་ནས་ལྷག་པར་ཡོང༌། །ཨ་ཅང་ཀུ་རེ་ཡིན་ནོ་སྙིང་གི་བུ། །འདུས་བྱས་ཆོས་ལ་ཅི་ཆ་ངེས་མེད་ཀྱང༌། །ལོ་ཤས་ཙམ་དུ་བདག་ནི་འདུག་འདུན་ཆེ། །ས་ག་ཟླ་བས་འབོད་པ་མ་ཐོན་ན། །ཡུན་དུ་མི་འབྲལ་འུ་ཅག་ལྷན་དུ་འཚོགས། །གཏེར་གཉིས་བསྟན་པ་མཐའ་ནས་རྒྱས་པར་ཤོག

།གཏེར་བདག་སྐྱེས་བུའི་སྐུ་ཚེ་རིང་བར་ཤོག །གཏེར་ཆོས་ཟབ་མོས་ས་སྟེང་ཁྱབ་པར་ཤོག །གཏེར་སྲུང་རྣམས་ཀྱིས་ཕྲིན་ལས་མྱུར་སྒྲུབ་ཤོག ༣༥༣༽།དེ་སྐད་སྒྱུ་མའི་བུ་མོས་སྐྱོ་གཏམ་འདི། །དེ་ལྟར་འཕྲུལ་གྱི་བུ་མཆོག་ཁྱོད་ལ་ཕུལ། །དེ་བཞིན་དྲྭ་བའི་སྤྲིན་གྱི་རི་མོ་འདྲ། །དེ་དག་སྒྱུ་འཕྲུལ་དྲྭ་བའི་རྫུན་ཚིག་འདི། །ཧ་ཧ་སྨྱོ་གཏམ་ཡིན་ནོ་སྙིང་གི་བུ། །ཧེ་ཧེ་འཁྲུལ་ཚིག་ཡིན་ནོ་མཆེད་གྲོགས་ལགས། །ཧོ་ཧོ་འཆལ་གཏམ་ཡིན་ནོ་བརྩེ་བའི་བུ། །དེ་སྐད་བདེ་སྐྱོང་དབང་མོ་སྨྱོ་བའི་གཏམ། །ཨ་མཚར་ཙམ་དུ་ཤཱི་ལ་བཛྲ་ལ། །བཞད་གད་ཀུ་རེའི་གནས་སུ་ཕུལ་བ་དགེ དགེའོ།། དམ་ལྡན་སློབ་བུ་ལ་ཞུ་བྱ། ཁྲེགས་ཆོད་སྐབས་དོན། སྣ་ཚོགས་ཆོས་ཁམས་རྒྱ་མཚོའི་སྣང་བ་ཐམས་ཅད་རིག་པ་ཡེ་ཤེས་ཆེན་པོའི་ཆོ་འཕྲུལ་དུ་ཐག་ཆོད་ངེས་ཆེ། རིག་པ་གཞིར་བཞེངས་ཡིན་པས་ས་བོན་དྲུངས་འབྱིན་ནུས་མ་ནུས་ལ་མི་ལྟོས། ཕྱི་སྣང་བའི་ཡུལ་ལ་ཕར་མ་དཔྱོད། ནང་ཀུན་གཞིའི་ཀློང་དུ་ཚུར་མི་བསྡུ། བར་སེམས་ཉིད་རིག་སྟོང་བློས་མ་བཅོས། གང་སྣང་གང་ཤར་ཐམས་ཅད་ལ་རྩིས་གདབ་མི་བྱེད་པར་བསྐྱུར་ཐོངས། གང་ལྟར་ཤར་ཡང་ཆོས་དབྱིངས་ངང་ལས་འདའ་བའི་ཡུལ་མེད་དོ། ལྷ་བསྒོམ་མི་དགོས་བློ་ ༥༥༤༽བཅོས་ཡིན། སྔགས་གསོག་མི་དགོས་རྣམ་རྟོག་ཡིན། སེམས་འཛིན་གྱི་ཏིང་ངེ་འཛིན་བསྒོམས་མི་དགོས། གཉིས་འཛིན་གྱིས་ཆོས་ཉིད་གུད་དུ་བཅད་པ་ཡིན། རང་བྱུང་ཡེ་ཤེས་ལ་སྤང་གཉེན་གྱི་ཡུལ་ལས་འདས་པས་སྒོ་གསུམ་མ་བཅོས་པར་རང་སར་ཀློད། སྣང་བ་ཐམས་ཅད་སྤྲུལ་སྐུའི་ཡེ་ཤེས་ཡིན་པས་སྤང་བླང་མི་དགོས། གསལ་སྒོ་མ་འགགས་པ་ཅིར་ཡང་འཆར་དུ་རུང་བ་དེ་ལོངས་སྐུའི་ཡེ་ཤེས་ཡིན་པས་དགག་སྒྲུབ་མི་དགོས། རང་རིག་ཡེ་ནས་འདུས་མ་བྱས་པ་སྟོང་དབྱིངས་བསམ་བརྗོད་ལས་འདས་པ་ཆོས་སྐུའི་ཡེ་ཤེས་ཡིན་པས་ཐོབ་བྱའི་འབྲས་བུར་འབད་རྩོལ་མི་དགོས། མདོར་ན་འཁོར་འདས་སྐུ་གསུམ་མཉམ་ཉིད་དུ་ཐག་ཆོད་ཐོག་དེ་ཀར་གདིང་འཆོས་ལ་ཞོག

རླུང་གི་འཕེལ་འགྲིབ་འབྱུང་འདུས་འཁྲུགས་རྐྱེན་སོགས་ལ་བརྟེན་ནས་ཆོས་ཉིད་ལ་ལྷན་པོ་མ་བྱེད། ཐམས་ཅད་ཡེ་ཤེས་ཀྱི་རྩལ་སྦྱོང་ཡིན། ཆོས་ཅན་ཆོས་ཉིད་དུ་མ་ཟད་བར་ལ་སྣང་ཙམ་རིག་ཙམ་ལ་ཉེར་ལེན་ལྟར་སྣང་བ་མ་འགགས་པར་ལོས་ཤར། ཐམས་ཅད་རང་སྣང་དུ་ས་བཟུང་ན་རིག་པའི་རྒྱན་ཡེ་ཤེས་ཀྱི་རོལ་བ་སྣང་བའི་རྩལ་ཡིན་པས་དབྱེ་བསལ་མི་དགོས་པར་རང་བབས་སུ་ཞོག ཐོད་རྒལ་སྐབས་དོན། འདུག་སྟངས་སོགས་གང་བདེར་ ༣༥༥༽གྱིས་ལ་དབྱིངས་སྣང་མངོན་དུ་བྱས་པ་ཙམ་གྱིས་ཆོས་ཉིད་མངོན་སུམ་ཡིན་པས་དེའི་ངང་ལ་སྤང་བླང་མི་དགོས། ལུས་ཀྱི་བྱ་བ་བཟོ་རིག་དང་ཡི་གེ་འབྲི་བ་སོགས་མ་བྱེད། ངག་གི་བྱ་བ་ངག་འཁྱལ་དང་ཁ་ཏོན་བཟླས་བརྗོད། སེམས་ཀྱི་བྱ་བ་ཟིན་མེད་ཀྱི་བསམ་གཏན་བསྒོམ་པ་སོགས་ཆམས་སོ་ཞོག་ལ། དབྱིངས་སྣང་ལམ་དུ་བྱས་ན་ལྷུན་གྲུབ་སྐུ་དང་ཡེ་ཤེས་ཐམས་ཅད་མངོན་དུ་གསལ་ལོས་ཡོང༌། ཐམས་ཅད་རིག་པའི་ཡེ་ཤེས་སུ་ངེས་པའི་ཕྱིར་ན་འབད་རྩོལ་བྱེད་མི་དགོས། མདོར་ན་དུས་རྣམས་ཀུན་ཏུ་རང་བྱུང་གི་རིག་པ་སྐྱེ་འགགས་གནས་གསུམ་དང་བྲལ་བ་ཡེ་གཞི་ཀུན་ཏུ་བཟང་པོའི་ཀློང་དུ་གདིང་འཆོས་ཤིག དེས་ན་དབྱིངས་མི་འགྱུར་བའི་ངོ་བོ་དང་བདག་གཉིས་འདུ་འབྲལ་ནམ་ཡང་མེད་པས། ཁྱོད་ལ་ཐུགས་གཏད་དང་བོགས་འདོན་དེ་ལས་མེད་པས་མཉམ་བཞག་འོད་གསལ་གྱི་ཀློང་དུ་ལ་ཟློས་ཤིག ཅེས་པ་འདིའང་དམ་ལྡན་རྣལ་འབྱོར་དྲི་མེད་རྣམ་དག་གི་བཞེད་དོན་དུ་མདོ་མེད་འཆོལ་མོ་བདེ་བའི་རྡོ་རྗེས་གླེན་གཏམ་ནག་འགྲོས་ཉམས་ལེན་གསལ་འདེབས་ཀྱི་ཚུལ་དུ་སེར་དགོན་དབེན་ཁྲོད་ནས་དུས་འཛིན་མེ་སྟག་ལོའི་ཟླ་༧ཚེས་༢༥དགེ་བར་གང་ཤར་ཡིག་རིས་སུ་བྲིས་པའོ།། དགེའོ།། ༣༥༦༽ཨེ་མ་གསོན་དང་སྐལ་ལྡན་མཆེད་གྲོགས་ལགས། །ཀ་དག་རིག་པ་ཟང་ཐལ་སྤྲོས་དང་བྲལ། ཁ་དོག་མཚན་མ་ལས་འདས་འོད་གསལ་དབྱིངས། །ག་ལེར་མ་བཅོས་ངོ་བོའི་ངང་སྐྱོངས་དང༌། །ང་བདག་གཟུང་འཛིན་མཉམ་ཉིད་དབྱིངས་སུ་གྲོལ། །ཡུལ་ལ་མ་སྤྲོ་སེམས་ཀྱིས་སེམས་མ་ཚོལ། །ནང་དུ་མ་བསྡུ་རྟོག་པའི་འཕྲོ་མ་མཐུད། །བར་དུ་རེ་དོགས་རྐྱེན་དབང་མི་གཏོང་བར། །རང་རིག་མ་བཅོས་རང་བབས་ངང་དུ་སྐྱོངས། །བཞི་ཆ་གསུམ་བྲལ་དགོངས་པ་དེ་ཀའོ། །བློ་བྲལ་གཉིས་མེད་དོན་དམ་མ་རྟོགས་ན། །བློས་བྱས་བྱིས་པའི་ཆོས་ཀྱིས་སངས་མི་རྒྱ། །བློ་ཆུང་བདག་གིས་ཨ་དོན་མི་ཤེས་ཀྱང༌། །བློ་ངོར་གང་ཤར་གསལ་འདེབས་ཚུལ་དུ་ཕུལ། །བློ་གྲོས་ཡངས་པའི་སྤྱན་གྱིས་རབ་གཟིགས་ནས། །ཐུགས་དམ་གསོས་སུ་སྨན་པའི་རྒྱུར་གྱུར་ཅིག

།དེ་སྐད་དགེ་བཙུན་དམ་པ་གང་གི་དྲུང༌། །མདོ་མེད་འཆོལ་མོ་སུ་ཁ་བཛྲ་གྱིས། །སུག་རྩེ་རླུང་གིས་བསྐུལ་ཏེ་བྲིས་པ་དགེ དགེའོ།། རྒྱལ་ཀུན་འདུས་ཞལ་བདག་ཅག་འགྲོ་བའི་མགོན། །འཁོར་ལོའི་མགོན་པོ་པདྨ་ལས་འབྲེལ་རྩལ། །འབྲལ་མེད་བདེ་ཆེན་འཁོར་ལོའི་རྒྱན་དུ་རོལ། །བདག་རྒྱུད་ཆོས་དང་འདྲེས་པར་བྱིན་གྱིས་རློབས། ༣༥༧༽།རང་བྱུང་རིག་པ་ཀ་དག་རྩ་བ་བྲལ། །གཟུང་འཛིན་ཡེ་གྲོལ་འཁོར་འདས་མཉམ་པ་ཉིད། །སྤང་བླང་ཡེ་ཟད་འཁྲུལ་གྲོལ་གཞི་ལ་སངས། །གང་སྣང་མ་བཅོས་རིག་པ་བྱང་ཆུབ་སེམས། །མ་རིག་རྨོངས་པ་ཀུན་སངས་ས་ལེ་བ། གནས་ལུགས་ངང་བཞག་མ་བཅོས་ཧྲིག་གེ་བ། །སྟོང་གསལ་འཛིན་པ་བྲལ་བས་སང་ངེ་བ། །སེམས་འཛིན་ཡུལ་མེད་དག་པས་ཝལ་ལེ་བ། །བཞི་ལྡན་མ་བཅོས་ངང་དུ་ཉམས་བླངས་ན། །སངས་རྒྱས་ཀུན་ཏུ་བཟང་པོའི་རང་ཞལ་མཐོང༌། །འབྲས་བུ་རང་བྱུང་ཡེ་ཤེས་མངོན་གྱུར་ནས། །གཞོན་ནུ་བུམ་སྐུར་ཚེ་འདིར་གྲོལ་བ་ཐོབ། །དེ་སྐད་བཙུན་པ་གང་དེས་བསྐུལ་བའི་ངོར། །ཆོས་མེད་སྤྲང་མོ་བདེ་བའི་རྡོ་རྗེ་ཡིས། །ཞལ་གདམས་མི་ཤེས་གང་ཤར་ཡི་གེར་བྲིས། དགེའོ།། རང་རིག་འོད་གསལ་དོན་དམ་ཧེ་རུ་ཀ །པདྨ་ལས་འབྲེལ་བདེ་ཆེན་འཁོར་ལོར་བཞུགས། །བདག་རྒྱུད་སྨིན་ཅིང་གྲོལ་བར་མཛད་དུ་གསོལ། །ཀ་དག་རིག་པ་བསམ་བརྗོད་བློ་ལས་འདས། །གང་ཤར་མ་བཅོས་འཛིན་མེད་ངང་དུ་ཞོག །གཉིས་འཛིན་འཁྲུལ་སྣང་བློ་ཡིས་མདུད་པ་བོར། །ངང་གནས་ཡེ་ཤེས་ཆེན་པོའི་དགོངས་པ་འདི། །མ་བཅོས་རང་རིག་གཞི་མེད་རྩ་བ་བྲལ། །ཕྱི་ ༣༥༨༽ཡུལ་མ་འཛིན་གང་ཤར་ཀློང་དུ་སྐྱོངས། །ནང་རྐྱེན་སེམས་བྱུང་རྟོག་པ་ཆོས་སྐུ་ཡི། །རང་ཞལ་སོ་མ་གཉུག་སེམས་ཡེ་ཤེས་ངང༌། །རིག་དབྱིངས་སྤྲོས་བྲལ་མི་འགྱུར་ངང་གདངས་སྐྱོངས། །གཅེར་གྲོལ་རིག་པ་ཀུན་བཟང་དགོངས་པའོ། །དེ་སྐད་དམ་པ་སེང་གེའི་བཞེད་དོན་དུ། །མདོ་མེད་སྤྲང་འཁྱམས་སུ་ཁའི་མིང་གིས་བྲིས། དགེའོ།། ཀ་དག་རིག་པ་ཟང་ཐལ། །བཅོས་བསྒྱུར་འཛིན་པས་མ་བཅིང༌། །གསལ་སྟོང་འཛིན་མེད་ངང་དུ། །རིག་པ་རང་བྱུང་ཡེ་ཤེས། །བློ་འདས་ཡེ་གྲོལ་དགོངས་པ། །མ་བཅོས་གཉུག་མར་སྐྱོངས་མཛོད། །ཆོས་སྐུའི་གཏན་སྲིད་ཟིན་ཡོང༌།

སུ་ཁ་བཛྲ་གྱིས་བྲིས་པའོ།། ཨེ་མ་གསོན་དང་མཆེད་གྲོགས་དམ་པ་ལགས། ཁ་ལྟ་སྟོང་པས་དགོས་མེད་ངལ་བའི་རྒྱུ། །ཤབ་ཤུབ་རྣམ་རྟོག་རྩིས་གྲངས་དགོས་པ་མེད། རང་སེམས་མི་འགྱུར་རྡོ་རྗེའི་ངོ་བོ་སྐྱོངས། །ཆོས་སྐུའི་རྒྱལ་ས་ད་རེས་ཟིན་པར་མཛོད། །འདོད་ལུགས་གྲུབ་མཐའ་མང་པོས་ཅི་ཞིག་བྱེད། །ཀུན་རྫོབ་བྱིས་པའི་ཆོས་ཀྱིས་སངས་མི་རྒྱ། །དོན་དམ་རང་ལུགས་རྫོགས་ཆེན་སྙིང་པོ་བསྒོམ། །རི་ཁྲོད་དབེན་པར་བསམ་པ་གཏན་ལ་ཕོབས། །རང་རིག་ངོ་བོ་དྲི་ ༣༥༩༽མེད་མཁའ་ལྟར་དག །བློ་བྲལ་འོད་གསལ་རྫོགས་པ་ཆེན་པོའི་དོན། །མ་ནོར་ལམ་མཆོག་འདི་ལ་ནན་ཏན་མཛོད། །རང་སེམས་མ་བཅོས་ལྷོད་དེ་ཤིག་གེར་ཞོག །འོད་གསལ་རིག་པའི་ཡེ་ཤེས་ངང་གིས་མཇལ། །ལྟ་བ་གཏད་མེད་གཉིས་འཛིན་ཡུལ་ལས་འདས། །སྒོམ་པ་འཛིན་མེད་འོད་གསལ་ཆོས་སྐུའི་ངང༌། །སྤྱོད་པ་བླང་དོར་གཉིས་མེད་རང་གྲོལ་ཀློང༌། །འབྲས་བུ་རང་རིག་མངོན་གྱུར་ཀུན་ཏུ་བཟང༌། །རྩོལ་བྲལ་ཆོས་སྐུའི་རྒྱལ་ས་ཟིན་པར་མཛོད། །དེ་སྐད་རང་སློབ་ཀུན་བཟང་སྣང་མཛད་ཀྱིས། །ཞལ་གདམས་དགོས་ཞེས་ངག་གསལ་ཕེབས་པའི་ངོར། །སྤྲང་འཁྱམས་མདོ་མེད་བདེ་བའི་རྡོ་རྗེ་ཡིས། །གང་དྲན་གསལ་འདེབས་ཚུལ་དུ་ཕུལ་བའོ། དགེའོ།། ཨེ་མ་སྐལ་ལྡན་ལྷ་གྲོགས་ལགས། །ཆོས་ཉིད་འདུས་མ་བྱས་པའི་མཁའ་ཀློང་དུ། །རང་རིག་མ་བཅོས་བླ་མ་ཀུན་བཟང་བཞུགས། །རང་རྩལ་འགགས་མེད་མཚན་དཔེའི་ཡོན་ཏན་རྫོགས། །རང་སྣང་དཔའ་བོ་དཔའ་མོའི་འཁོར་ཚོགས་དབུས། །རིག་སྟོང་བརྗོད་བྲལ་ཞི་ཁྲོའི་དཀྱིལ་འཁོར་ཤར། །གསལ་སྟོང་འགགས་མེད་བརྡ་ཡི་དབང་བསྐུར་མཛད། །ཉོན་ཤེས་སྒྲིབ་པ་ཡེ་ཤེས་ངང་དུ་བཀྲུས། ༣༦༠༽།དམིགས་མེད་ཀ་དག་ཆེན་པོས་ཡེ་མཚམས་བཅད། །གྲགས་སྟོང་བསམ་བརྗོད་བྲལ་བའི་རང་སྒྲ་ཡིས། །རྒྱལ་བ་དགོངས་བརྡ་སྙན་བརྒྱུད་ཚུལ་དུ་ནི། །མཛད་པ་བརྗོད་ལས་འདས་ཀྱང་དོན་དུ་ཡང༌། ཆོས་ཉིད་གཤིས་ལ་ཡེ་ཤེས་ཀློང་དུ་འདུས། །རིག་འཛིན་རྣམ་བཞི་ཡེ་ནས་ལྷུན་གྱིས་གྲུབ། །དབང་བཞི་སྟན་ཐོག་གཅིག་ཏུ་ཐོབ་ལགས་བསམ། །སྣང་བ་ཡབ་ལ་སྟོང་པ་ཤེས་རབ་ཡུམ། །ཟུང་འཇུག་ཟག་མེད་བདེ་ཆེན་དཔལ་ལ་སྤྱོད། །འཁོར་འདས་ཆོས་ཀུན་དག་པ་མཉམ་ཉིད་ཀློང༌། །རྡོ་རྗེ་བདུན་ལྡན་ཆོས་སྐུའི་རང་ཞལ་མཇལ། །དོན་དམ་སྐྱེ་མེད་རིག་པའི་དབང་མཆོག་ཐོབ། །བསྲུང་དུ་མེད་པའི་དམ་ཚིག་ཆེན་པོ་ནི། །བློ་འདས་རྫོགས་པ་ཆེན་པོའི་ངང་དུ་ནི། །བསྲུང་དང་སྲུང་མཚམས་ལས་འདས་ཡེ་བསྲུངས་ཆེ། །མི་འདའ་འགྱུར་མེད་ཆེན་པོའི་ངང་དུ་གནས། །རྩལ་སྣང་འགགས་མེད་ཡེ་ཤེས་ཆོ་འཕྲུལ་ལས། །གསལ་བ་གསུམ་ལྡན་རྫོང་འཕྲང་སྲོག་གསུམ་འཚེངས། །ཡེ་ནས་མི་འབྲལ་གཉིས་འཛིན་རུ་ཏྲ་བསྒྲལ། །དུག་ལྔ་དུག་གསུམ་སྐུ་གསུམ་ཡེ་ཤེས་འཆར། །མནན་སྲེག་འཕང་གསུམ་ཆོས་ཉིད་ཀློང་དུ་སྒྲོལ། །རང་རིག་འགྱུར་མེད་འོད་གསལ་ལྷ་ལ་འབུལ། །མཆོག་ཐུན་དངོས་གྲུབ་འབྲས་བུ་རང་

༣༦༡༽ཆས་རྫོགས། །སྐུ་གསུམ་དབྱེར་མེད་དགོངས་པ་གཞི་དབྱིངས་སུ། །ཡོངས་གྲུབ་རིག་པའི་བཙན་ས་ཟིན་པ་དང༌། །རང་རིག་ཀུན་བཟང་བླ་མ་དབྱེར་མེད་པར། །རང་སྣང་དོན་གྱི་གནས་སུ་འཁོད་པར་ངེས། །སྤྲང་མདོ་མེད་འཆོལ་མོའི་ཆོས་ལུགས་ཡིན། །གཞན་གཞུང་ལུགས་ཀུན་དང་མི་མཐུན་པས། །ཐུགས་ཁྲེལ་མ་མཛད་ལྷ་གྲོགས་རྣམས། །ཨ་མཚར་ཡིན་ནོ་མཆེད་གྲོགས་རྣམས། །གཞན་ལ་མ་སྟོན་ཨ་ཐཾ་རྒྱ། དམ་ཚིག་རྒྱ། ཞེས་སྣང་གསལ་ངོས་ལ་དི་པཾ་ཏཱ་རེས་བྲིས་པའོ།། དགེའོ།། ཀ་དག་རིག་པ་རྩ་བྲལ་འོད་གསལ་གྱིས་གནས་ལུགས། །བཅས་བཅོས་ཚིག་གི་སྦུན་པའི་དྲི་མ་དང་བྲལ་བས། །གང་སྣང་ཡེ་ཤེས་ཆེན་པོའི་རོལ་པ་ལས་མ་འདས། །མི་རྟོག་སེམས་ངོ་བྲལ་བའི་ངང་བཞག་ལ་སྐྱོངས་དང༌། །ཆོས་དབྱིངས་འགྱུར་བ་མེད་པའི་གནས་ལུགས་དེ་མཐོང་ནས། །རང་བྱུང་ཡེ་ཤེས་ཆེན་པོ་རང་ས་ནས་ཐོབ་ངེས། །དེ་སྐད་བཙུན་པ་དད་ལྡན་གང་དེ་ཡིས་བསྐུལ་ངོར། །མདོ་མེད་སྤྲང་འཁྱམས་སུ་ཁ་བཛྲ་གྱིས་སྤེལ་ལོ།། དགེའོ།། ༣༦༢༽