༣༤༩༽ ཆོས་ཉིད་མཁའ་འགྲོའི་གསང་མཛོད་ལས༔ དབང་ཆེན་པདྨ་དྲག་པོའི་གཏོར་བཟློག་བསྡུས་པ་བཞུགས་སོ༔ ༣༥༠༽ ན་མོ་པདྨ་ཀཱ་ར་ཡེ༔ 

གུ་རུ་ཧེ་རུ་ཀ་ལ་འདུད༔ ཕྱི་རབས་སྐལ་ལྡན་དོན་ཆེད་དུ༔ ཕྲིན་ལས་དྲག་སྒྲུབ་ལས་ཀྱི་མཐའ༔ གཏོར་བཟློག་ཟབ་མོ་འདི་རུ་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ དེ་ནས་བཅའ་གཞིའི་རིམ་པ་ནི༔ ལྕགས་སྣོད་ནང་དུ་གཏོར་མ་ནི༔ ལྷ་གྲངས་དང་བསྟུན་རིམ་པར་བཀོད༔ མཐའ་མར་མཚེ་ཡུངས་རྩང་དང་ནི༔ ཤ་ཁྲག་ལིང་ག་དག་གིས་བརྒྱན༔ རང་ཉིད་ལྷ་ཡི་ང་རྒྱལ་གྱིས༔ དྲག་ཤུལ་རྔམས་པའི་བརྟུལ་ཞུགས་ཀྱིས༔ ཧཱུྃ་བྷྱོ༔ དམར་ནག་གྲུ་གསུམ་འབར་བའི་དཀྱིལ་འཁོར་ནས༔ བཅོམ་ལྡན་པདྨ་དབང་ཆེན་ཧེ་རུ་ཀ༔ དྲག་ཁྲོས་རྔམས་པ་ལོག་འདྲེན་བགེགས་ཀྱི་བཤེད༔ ༣༥༡༽དམར་གསལ་ཁྲོ་གཏུམ་རྔམས་བརྗིད་གཟི་འོད་འབར༔ གཉིས་མེད་བདེ་སྦྱོར་ཁྲོ་མོ་ཡུམ་དང་བཅས༔ ཆོས་དབྱིངས་ངང་ལས་མ་གཡོས་སྐུར་བཞེངས་ལ༔ ལོག་འདྲེན་དགྲ་བགེགས་བཟློག་བསྒྱུར་དུས་ལ་བབས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དུག་གསུམ་ཉོན་འཁྲུལ་དགྲ་དང་བགེགས་དཔུང་བཟློག༔ མ་རིག་གཉིས་འཛིན་འཁྲུལ་པའི་འཁོར་ལོ་ཤིག༔ བཞི་བརྒྱ་རྩ་བཞིའི་ནད་རྣམས་ཐམས་ཅད་བཟློག༔ སྟོང་ཕྲག་བརྒྱད་ཅུའི་བགེགས་རིགས་ཐམས་ཅད་བཟློག༔ ཡེ་འགྲོགས་སུམ་བརྒྱ་དྲུག་ཅུའི་གནོད་པ་བཟློག༔ གློ་བུར་དགུ་བཅུ་ ༣༥༢༽རྩ་གཅིག་གནོད་པ་བཟློག༔ དུས་མིན་འཆི་བའི་འཇིགས་པ་ཐམས་ཅད་བཟློག༔ ཕུར་ཟོར་རྦོད་གཏོང་ངན་སྔགས་གཏད་ཁྲམ་བཟློག༔ ལྷ་སྲིན་སྡེ་བརྒྱད་རྒོལ་བ་ཐམས་ཅད་བཟློག༔ དུས་ཀྱི་གཡོ་འཁྲུགས་འབྱུང་བཞིའི་ཡོ་ལོག་བཟློག༔ མི་མཐུན་ཆགས་ཆེ་ཉམ་ང་ཐམས་ཅད་བཟློག༔ བཟློག་གོ་བསྟན་དགྲ་དམ་ཉམས་སྟེང་དུ་བཟློག༔ བསྒྱུར་རོ་གནོད་བྱེད་བགེགས་ཀྱི་སྟེང་དུ་བསྒྱུར༔ ཨེ་ས་བྷྱོ་བྷྱོ་བཟློག་བཟློག་ས་མ་ཡ༔ ཧཱུྃ་བྷྱོཿ ཤར་ཕྱོགས་འཁོར་ལོ་འབར་བའི་རྩིབས་སྟེང་ནས༔ དབང་ཆེན་སྐུ་ཡི་སྤྲུལ་པའི་སྲས་འཁོར་བཅས༔ མེ་ལོང་ཡེ་ཤེས་ངང་ལས་སྐུར་བཞེངས་ལ༔ ལོག་འདྲེན་དགྲ་བགེགས་བཟློག་བསྒྱུར་དུས་ལ་བབས༔ ཤ་ཁྲག་དམར་གྱི་གཏོར་མ་འདི་བཞེས་ལ༔

ཞེ་སྡང་གཡོ་འཁྲུགས་དགྲ་དང་བགེགས་དཔུང་བཟློག༔ བཞི་བརྒྱ་རྩ་བཞིའི་ནད༴ སོགས་ནས༔ བསྒྱུར་རོ་གནོད་བྱེད་བགེགས་ཀྱི་སྟེང་དུ་བསྒྱུརཿ ཧཱུྃ་བྷྱོཿ ལྷོ་ཕྱོགས་འཁོར་ལོ་འབར་བའི་རྩིབས་སྟེང་ནས༔ དཔལ་ཆེན་ཡོན་ཏན་སྤྲུལ་པའི་ལྷ་ཚོགས་རྣམས༔ མཉམ་ཉིད་ཡེ་ཤེས་ངང༴ ལོག་འདྲེན་དགྲ་བགེགས༴ ཤ་ཁྲག་དམར་གྱི༴ ང་རྒྱལ་ ༣༥༣༽གཡོ་འཁྲུགས་དགྲ་གདོན་བགེགས་ཚོགས་བཟློག༔ བཞི་བརྒྱ་རྩ་བཞིའི༴ སོགས༔ ཧཱུྃ་བྷྱོ༔ ནུབ་ཕྱོགས་འཁོར་ལོ་འབར༴ དབང་ཆེན་གསུང་གི་སྤྲུལ་པའི་སྲས་འཁོར་བཅས༔ སོར་རྟོགས་ཡེ་ཤེས་ངང་ལས་སྐུར་བཞེངས་ལ༔ ལོག་འདྲེན་དགྲ་བགེགས་བཟློག་བསྒྱུར་དུས་ལ་བབས༔ ཤ་ཁྲག་དམར་གྱི༴ འདོད་ཆགས་གཡོ་འཁྲུགས་དགྲ་གདོན་བགེགས་ཚོགས་བཟློག༔ བཞི་བརྒྱ་རྩ་བཞིའི༴ སོགས༔ ཧཱུྃ་བྷྱོ༔ བྱང་ཕྱོགས་འཁོར་ལོར་འབར༴ དབང་ཆེན་ཕྲིན་ལས་སྤྲུལ་པའི་སྲས་འཁོར་བཅས༔ བྱ་གྲུབ་ཡེ་ཤེས་དབྱིངས་ལས་སྐུར་བཞེངས་ལ༔ ལོག་འདྲེན་དགྲ་བགེགས་བཟློག་བསྒྱུར་དུས་ལ་བབས༔ ཤ་ཁྲག་དམར་གྱི༴ ཕྲག་དོག་གཡོ་འཁྲུགས་དགྲ་གདོན་བགེགས་ཚོགས་བཟློག༔ བཞི་བརྒྱ་རྩ་བཞིའི༴ སོགས༔ ཧཱུྃ་བྷྱོ༔ སྟེང་འོག་ཕྱོགས་མཚམས་འཁོར་ལོའི་རྩིབས་སྟེང་ནས༔ དབང་ཆེན་སྤྲུལ་པའི་ཁྲོ་བཅུ་ཡུམ་དང་བཅས༔ ཡེ་ཤེས་སྒྱུ་འཕྲུལ་རོལ་པའི་གར་བསྒྱུར་ལ༔ ལོག་འདྲེན་དགྲ་བགེགས་བཟློག་བསྒྱུར་དུས་ལ་བབས༔ ཤ་ཁྲག་དམར་གྱི༴ ཕྱོགས་བཅུའི་གདོན་ཚོགས་གཡུལ་ངོ་དགྲ་ལ་བཟློག༔ བཞི་བརྒྱ་རྩ་བཞིའི༴ སོགས༔ ཧཱུྃ་བྷྱོ༔ དབང་ཆེན་ ༣༥༤༽སྤྲུལ་པའི་བཀའ་ཉན་ལས་བྱེད་ཚོགས༔ གིང་དང་ཕོ་ཉ་སྒོ་སྐྱོང་སྲུང་མ་སོགས༔ ཕྲིན་ལས་བཞི་སྒྲུབ་དངོས་གྲུབ་ཀུན་གྱི་བདག༔ དམ་ཚིག་ཐུགས་དམ་དབང་གིས་སྐུར་བཞེངས་ལ༔ ལོག་འདྲེན་དགྲ་བགེགས་བཟློག་བསྒྱུར་དུས་ལ་བབས༔ ཤ་ཁྲག་དམར་གྱི་གཏོར་མ་འདི་ཤེས་ལ༔ བསྟན་པའི་རུ་ཏྲ་བདུད་བགེགས་ལོག་འདྲེན་ཚོགས༔ གཏན་ནས་བརླགས་བསྒྲལ་དྲག་པོའི་ཕྲིན་ལས་ཀྱིས༔ རྗེས་ཤུལ་ལྷག་མེད་རྡུལ་ཕྲན་ཕྱེ་མར་རློགས༔

དུས་འཁྲུགས་ནད་མཚོན་མི་མཐུན་ཕྱོགས་ངན་བཟློག༔ བཞི་བརྒྱ་རྩ་བཞིའི༴ སོགསཿ ཨེ་ས་བྷྱོ་བྷྱོ་བཟློག་བཟློག་ས་མ་ཡ༔ དེ་ལྟར་གཏོར་བཟློག་ཟབ་མོ་འདིར་བརྩོན་པས༔ མི་མཐུན་འགལ་རྐྱེན་ཐམས་ཅད་ངང་གིས་ཞི༔ དྲག་པོའི་ཕྲིན་ལས་མཐའ་རུ་ཕྱིན་པར་ངེས༔ རྗེས་རིམ་གཏོར་མ་ཟོར་དུ་འཕངས་པ་ཡིས༔ གཟུགས་ཅན་གཟུགས་མེད་བསྟན་དགྲ་རྡུལ་བརླག་ན༔ དོན་གཉིས་མཛད་པ་ཕྲིན་ལས་འབྱུང་བར་འགྱུར༔ བཀའ་སྲུང་དྲེགས་པ་རྣམ་གསུམ་གཉེར་གྱིས་ཤིག༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ སྐལ་མེད་ལོག་ལྟ་ཅན་ལ་འདི་མ་འཕྲད༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པ་འདིའང་ཉེ་གནས་དགེ་བཙུན་ཤཱི་ལ་བཛྲ་དང་བྱ་བྲལ་ཤེས་རབ་འོད་ཟེར་སོགས་ཀྱིས་ཡང་ཡང་ནན་ཆེར་བསྐུལ་ངོར་ཟོབ་བརྫུན་བདེ་བའི་རྡོ་རྗེས་ཉམས་ཆོས་ཡིག་རིས་སུ་བགྱིས་པའོ།།