༤༦༣༽དག་སྣང་མཁའ་འགྲོའི་གསང་མཛོད་ཟབ་མོ་ལས། བརྡ་དོན་འབྲེལ་བ་རྡོ་རྗེའི་གད་མོ་བཞུགས་སོ། དུས་བཟང་ཉེར་ལྔའི་ཉིན་ཐུན་མཚམས་ཞིག་ལ་གནས་ཙཱ་རི་འབྲུག་ཐང་སྐྱེད་མོས་ཚལ་ན་བྱ་ཚོགས་མང་པོ་སྐར་ལྟར་འཚོགས་ཡོད་པའི་ནང་འདིར་ཁྱད་འཕགས་ཀྱི་གསེར་བྱ་གཡུ་བྱ་གཉིས་ཡོད་པ་འདི་ནི་རྒྱུད་འཇམ་ཁོག་ཡངས་གསར་གྲོགས་མེད། བྱང་སེམས་ལྡན་ཅིང་ཆོས་ལ་དད། གཉིས་ཀ་མཐུན་པའི་ཡིད་ཀྱིས་འགྲོགས་ཤིང་ཕན་ཚུན་ཆོས་མཐུན་གྱི་གཏམ་འདི་སྨྲས་སོ། གསེར་ལྡན་ན་རེ། ཨེ་མ། ཡིད་མཐུན་སྐལ་བཟང་གཡུ་བྱ་སྔོན་མོ། །རང་སེམས་བསམ་པ་ཆོས་ལ་ཐག་ཆོད། །སྨྲ་ཤེས་དོན་གོ་བླང་དོར་མ་ནོར། །སྐད་མཐུན་བྱ་ཡི་ཁྱུ་ཚོགས་མང་ཡང༌། །ཆོས་སྒྲུབ་བསམ་པ་སྐད་ཅིག་མི་སྐྱེ། །རྣམ་གཡེང་ངང་དུ་སྣང་བ་ཡུད་ཙམ། །འཆི་བའི་རྐྱེན་ནི་གློ་བུར་ཐོན་ཚེ། །འཆི་ཆོས་མ་འགྲུབ་རང་སྐལ་ཆད་འདུག །ད་ནི་ལ་འུར་དམ་པའི་ལྷ་ཆོས། །བསྒྲུབ་ལ་བརྩོན་དང་ཡིད་མཐུན་སྐལ་བཟང༌། །དམ་བཅའ་ཡིན་ནོ་སྙིང་གི་དཀྱིལ་ཟུངས། ༤༦༤༽།ཨེ་གོ་ཨེ་གོ་ཡིད་མཐུན་ལྷ་གྲོགས། །ཉམས་ལེན་དབེན་པའི་གནས་སུ་བསྐྱངས་ན། །བཅོས་མེད་རྟོགས་པ་ངང་གིས་སྐྱེ་ཡོང༌། །ཉམས་ལེན་རྩལ་ཁ་ཤུགས་ཀྱིས་འབར་ནས། །ལྟ་བ་འཁོར་འདས་རོ་སྙོམས་རྟོགས་ཡོང༌། །སྒོམ་པ་གཉུག་མའི་རང་གདངས་ངོམས་ནས། །སྤྱོད་པ་གང་བྱུང་རྒྱ་ཡན་རང་གྲོལ། །གཞི་མེད་རྩ་བྲལ་དགོངས་པ་ཟང་ཐལ། །ལམ་སྣང་མ་འགགས་སྣ་ཚོགས་ལྷུན་གྲུབ། །འབྲས་བུ་རྟོག་བྲལ་ནམ་མཁའི་རང་བཞིན། །ཀུན་བཟང་དགོངས་པ་ལོགས་ན་མེད་དོ། །རང་བྱུང་རིག་པ་དེ་ཀ་ཡིན་འདུག །ཡིད་མཐུན་ཁྱོད་ཀྱིས་དེ་ལྟར་ཨེ་དགོངས། ཞེས་ཟེར། གཡུ་བྱ་ན་རེ། ཀི་ཀི་ལེགས་སོ་ཀི་ཀི་ལེགས་སོ། །བདེན་ནོ་ཡིད་འཛིན་སྙིང་གཏམ་བདེན་ནོ། །སྙིང་པོ་མེད་པ་འཁོར་བའི་ཆོས་ལ། །ཞེན་པ་བཅད་ནས་དམ་ཆོས་བསྒྲུབ་འགྲོ། །ཚེ་འདིའི་འདུག་ཐབས་ལོངས་སྤྱོད་བསགས་ཀྱང༌། །འདི་ཕྱི་གཉིས་ཕུང་མི་དགེ་སྣ་ཚོགས། །འཆི་བདག་ཐོན་ཚེ་སྙིང་པོ་མི་འདུག

།འདུག་སའི་སྐྱེད་ཚལ་སྤང་ལྗོངས་ཡིད་དགའ། །འགྲོགས་པའི་བྱ་ཚོགས་བག་ཡངས་ཡིད་མཐུན། །བར་དོ་འགྲིམ་དུས་ཕན་ཐོགས་མི་གདའ། ༤༦༥༽།བདུད་རྩིའི་སྦྲང་ཆར་རོ་བཅུད་ལྡན་ཡང༌། །བར་དོའི་ཚ་གདུང་སེལ་ཐབས་མི་ཡོང༌། །འདི་དོན་བསམ་ནས་ཆོས་ལམ་དེངས་འགྲོ། །སྐལ་བ་བཟང་པོའི་གསེར་ལྡན་ཁྱེད་ཀྱིས། །བླ་མ་དམ་པའི་གདམས་ངག་ཟབ་མོ། །ཀི་ཀི་བདག་གི་རྣ་བར་ཐོས་ཚེ། །འཁོར་འདས་ཆོས་ཀུན་སྒྱུ་མའི་རོལ་པ། །འཛིན་ཞེན་བྲལ་བ་མ་བཅོས་རྣལ་མ། །སྣང་སྟོང་རང་གྲོལ་འོད་གསལ་རིག་པ། ཁྱད་ཆོས་དྲུག་ལྡན་ཀུན་བཟང་དགོངས་པ། །གཟུང་འཛིན་གཉིས་བསྡུས་ཆོས་ཀུན་གཉིས་མེད། །རང་གྲོལ་རོ་གཅིག་དབུ་མ་ཆེན་པོ། །སྤྲོས་པའི་མཐའ་བརྒྱད་བྲལ་བ་སྟོང་དབྱིངས། །འགྱུར་མེད་ཡེ་ཤེས་རང་གདངས་ཆེན་པོ། །ཕྱག་ཆེན་རྣལ་འབྱོར་རྟོགས་གྲོལ་དུས་མཉམ། །ཀ་དག་ཟང་ཐལ་སྐྱེ་མེད་རང་བྱུང༌། །ཡེ་ཤེས་རོལ་པ་རྫོགས་ཆེན་གནས་ལུགས། །གང་སྣང་རང་གྲོལ་ཁྱབ་གདལ་ངང་དུ། །སྙིང་གྲོགས་ཁྱེད་ཀྱིས་བློ་ཐག་ཆོད་དང༌། །ངས་ཀྱང་དེ་བཞིན་ངང་ལ་གནས་འདུག །ཅེས་ཟེར་ནས་བདེ་སྟོང་ཏིང་ངེ་འཛིན་ལ་མཉམ་པར་བཞག་ནས། སྨྲ་བས་མ་བརྗོད་བྲལ་གྱི་གནས་ལུགས་མངོན་དུ་གྱུར་ནས་རིག་འཛིན་བཞིའི་ས་ཐོབ་ཏེ་བསྡུ་དངོས་ ༤༦༦༽བཞིའི་སྒོ་ནས་འགྲོ་བའི་དོན་རྒྱ་ཆེན་པོ་མཛད་དོ།། ཡང་སྟོན་ཟླ་ཐ་ཆུང་ནང་དུ་བྱ་ཚོགས་རྣམས་རང་གནས་སུ་དེངས་སྐབས། གསེར་བྱ་རྒྱ་གར་དུ་འགྲོ། གཡུ་བྱ་མོན་ཡུལ་དུ་འགྲོ་བའི་དུས་སུ་གཉིས་ཀ་ཡིད་མཐུན་གྱི་གཏམ་འདི་སྨྲས་སོ། ཀི་ཀི་ལྷ་གྲོགས་ཀི་ཀི་ལྷ་གྲོགས། །ཞལ་གྱིས་ཕྱོགས་ལ་སྤྱན་གྱིས་གཟིགས་དང༌། །སྐྱབས་མེད་མགོན་མེད་གཡུ་བྱ་སྔོན་མོ། །ཐག་རིང་ཡུལ་ལ་བགྲོད་པའི་དུས་སུ། །དབང་མེད་ཁྱེད་དང་འབྲལ་དགོས་བྱུང་ཚེ། །སེམས་ལ་སྡུག་བསྔལ་བཟོད་བླག་མི་འདུག །ཟབ་མོའི་དམ་ཆོས་གསུངས་པ་དྲན་དུས། །སྡུག་བསྔལ་དྲག་པོ་རླུང་ནག་འཚུབ་འཚུབ། །བག་ཡངས་བརྩེ་གདུང་ཡིད་ཀྱིས་འགྲོགས་པའི། །བྱ་ཚོགས་རྣམས་དང་འབྲལ་དགོས་བྱུང་ཡང༌། །མི་འགྱོད་འདུས་བྱས་མཚན་ཉིད་ཡིན་མོད། །ཡིད་མཐུན་གྲོགས་བཟང་གསེར་ལྡན་ཁྱེད་དང༌། །འབྲལ་འདོད་བསམ་པ་ཡིད་ལ་མེད་ཀྱང༌། །ད་རེས་འདུས་བྱས་འཁོར་བའི་མཚན་ཉིད། །མཐོང་ཐོས་ཙམ་ཡང་མེད་པར་འགྲོ་དགོས། །ཀྱེ་ཧུད་ཀྱེ་ཧུད་ལྷ་གྲོགས་གསེར་ལྡན། །སྔོན་ཆད་དམ་བཅའ་ཐུགས་ལ་བཟུང་ནས།

ལུས་སྲོག་དོར་ཡང་ཆོས་མཐུན་གཞུང་ ༤༦༧༽བཟང༌། །སེམས་ལ་འགྱོད་པ་མེད་པར་ཐག་ཆོད། །འུ་ཅག་འདིར་འཚོགས་ཚོང་དུས་མགྲོན་པོ། །བྲལ་བའི་དུས་ཚོད་སྟོན་ཟླ་ཐ་ཆུང༌། །བློ་གཏད་དམ་པའི་ཆོས་ལ་བྱས་ཏེ། །རྩོལ་བྲལ་ཉམས་ལེན་མཐའ་རུ་ཕྱིན་ནས། །རིག་སྟོང་དབྱེར་མེད་རང་རིག་ཆོས་སྐུ། །ཀ་དག་ཟང་ཐལ་ཀུན་བཟང་རྒྱལ་སར༌། །བདག་གཞན་གཉིས་མེད་གྲོལ་བར་སྨོན་ནོ།། ཟེར་ནས་ཡིད་སྐྱོ་བའི་ངང་དུ་ཀི་ཀི་ཀི་ཟེར་འདུག་པར། གསེར་ལྡན་གྱིས་སྨྲས་པ། གནས་བཟང་ཙཱ་རི་འབྲུག་ཐང་ཤོད་ན། །སྤང་ལྗོངས་ཉམས་དགའ་བྱ་ཚོགས་བག་ཕེབས། །བསམ་གཏན་མ་སྒྲུབ་པའི་ཉམས་ལེན་བོགས་ཐོན། །བྱ་ཚོགས་ཀུན་འདུས་འཚེ་བ་ཀུན་བྲལ། །ཡུལ་བཟང་ལྷ་གནས་སྐྱེད་མོས་ཚལ་ནས། །མཇལ་འཕྲད་ཡོངས་བ་གཡུ་བྱ་སྔོན་མོ། །འདུས་པ་བྲལ་བ་འཁོར་བའི་མཚན་ཉིད། །སྔོན་བྱོན་རྒྱལ་བའི་ཞལ་གསུངས་ཚད་མ། །རྟག་བརྟན་ཡོད་པ་གཅིག་ཀྱང་མེད་པས། །ཐུགས་ལ་སྐྱོ་ངལ་མ་མཛད་ཡིད་མཐུན། །འཁོར་འདས་ཆོས་ཀུན་སྒྱུ་མའི་རོལ་པ། །གསལ་སྟོང་འགགས་མེད་མེ་ལོང་གཟུགས་བརྙན། །ཤར་གྲོལ་དུས་མཉམ་ཆུ་དང་ ༤༦༨༽རྦ་རླབས། གཟུང་འཛིན་རག་དང་མ་བཅོས་སོ་མ། །དག་པ་གཉིས་ལྡན་སྨྲ་བསམ་བརྗོད་བྲལ། །སྐྱེ་འགག་འགྱུར་མེད་རང་རིག་ཀུན་བཟང༌། །འཁོར་འདས་ཆོས་ཀུན་གཉིས་མེད་རོ་གཅིག །ཀ་དག་རྩ་བྲལ་ཀློང་དུ་རྫོགས་ནས། །དབྱིངས་ཡེ་དབྱེར་མེད་བདེ་བ་ཆེན་པོ། །རང་གྲོལ་ཡེ་ཤེས་ངང་ནས་སྐྱོང་མཛོད། ཅེས་ཟེར་ནས་དགོངས་པ་ལ་བཞུགས་འདུག བྱ་ཚོགས་གཞན་རྣམས་ཀྱིས་ཡིད་སྐྱོ་བའི་གཏམ་བརྗོད་ནས་རང་གནས་སུ་དེངས། གསེར་ལྡན་རྒྱ་གར་དུ་བྱོན། གཡུ་བྱ་ཡང་མོན་ཡུལ་དུ་ཕེབས་ནས་གསེར་ཐང་བང་རིའི་ནགས་ཁྲོད་ནས་གློ་བུར་དུ་མཁའ་སྤྱོད་གཡུ་ལོ་བཀོད་དུ་འབྲེལ་ཐོགས་བྱ་ཚོགས་རྣམས་དང་བཅས་ཏེ་གཤེགས་སོང༌། ཞེས་པ་སྙོམས་ལས་པ་ཀུ་ས་ལི་པའི་བརྫུན་སྣང་མཚར་གཏམ་དུ་བྲིས་པ་དགེའོ།། ཧེ་ཧེ། ཤར་གྱི་ཁུ་བྱུག་སྔོན་མོས། །སྒྱུ་རྩལ་བྱང་ལ་ངོམས་ནས། །ལྷོ་ཡི་གསེར་གྱི་ཉི་མ། །ཆུ་བྱའི་རྟ་ལ་ཞོན་ཏེ། །ངེས་མེད་གནས་ཡུལ་ཉུལ་ངེས། །སྟག་སེང་ངར་མའི་སྒྲ་ཡིས། །ས་གསུམ་མཐའ་ནས་གཡོས་པས། །ལྷོ་ཡི་ཉི་

༤༦༩༽ཟླའི་དཀྱིལ་འཁོར། །སྟབས་ཀ་གཟབ་པ་གལ་ཆེ། །ཤར་སྨད་བདུད་སྡེའི་དཔུང་ཚོགས། །བྱི་བའི་གདོང་གིས་བསུས་འོང༌། །མེ་ཡི་སྡེ་ཁའི་ལྟོ་སྦྱོར། །མྱུར་དུ་འབད་ན་བཟློག་ངེས། །ངེད་ཅག་དམ་ཚིག་མཁའ་འགྲོ། །མི་རིང་མྱུར་དུ་འགྲོ་དགོས། །དུས་དང་དུས་སུ་བརྡ་དོན། ཁྱོད་ཀྱི་སྙིང་ལ་གབ་ཡོད། ཅེས་ཟེར་ནས། ས་ར་ནི་ཀུ་མི་ཏྲ་ཏཿ ཐ་ན་ས་ཡ་ར་ག་མི༔ སང་ག་སིདྡྷྀ་དྷརྨ་ཀ༔ བུདྡྷ་བྷ་ར་ན་མ་མི༔ ཨཀྵ་ར་ས་ཡ་ན་ཤྲཱི༔ པྲ་བྷ་ཝ་ར་ནིརྨ་ཀ༔ ཙན་ཏྲ་ཡ་ན་པེ་ཏ་ལི༔ ར་མེ་ཤྭ་རི་ཀི་ས་ཙ༔ དེ་དག་འབྱུང་འགྱུར་ལུང་བསྟན་ཟབ། ཅེས་ཟེར་ཡལ། ཞེས་པ་བསྐལ་པ་ཆུ་ཕག་ལོའི་ཟླ་དྲུག་པའི་ཚེས་བཅུ་དྲུག་གི་དགོང་མོ་དབང་གི་དུས་སུ་ཡིད་བཞིན་ནོར་བུས་བཀའ་བསྐུལ་ཕེབས་ཚེ་བདེ་བའི་རྡོ་རྗེས་བྲིས་པའོ།། ༈ ཉམས་འོད་གསལ་འདྲེས་པའི་སྣང་བ་ལ། །བྱ་རྩལ་ལྡན་ཐང་དཀར་རྒོད་པོ་ཞིག །རང་གནས་ཀྱི་གཏར་སྒྲོམ་སྟེང་དུ་འོང༌། །གསུང་སྙན་པའི་དབྱངས་ཀྱིས་འདི་སྐད་ཟེར། །ཨེ་ཨེ་རྣལ་འབྱོར་དབང་མོ། །སྒྲ་འཛིན་དབང་པོ་གསོན་དང༌། ༤༧༠༽།རྔ་ཡབ་གླིང་ནས་འོངས་བའི། །འཕྲུལ་བྱ་ཐང་དཀར་ང་ཚོར། །ཨ་མ་ཡེ་ཤེས་དབང་མོས། ཁྱོད་ལ་ངག་གསལ་བསྐུར་ཡོད། །ཤར་གྱི་རྟ་བདུན་དཀྱིལ་འཁོར། །འགྲོ་བའི་མུན་སེལ་ཨེ་ནམ། །ལྷོ་ཡི་རྒྱ་མཚོའི་ནོར་བུ། །བསྟན་པའི་སྲོག་ཤིང་ཨེ་ནམ། །ནུབ་ཀྱི་རྒྱ་སྟག་ངར་སྐད། །དུས་མིན་དུས་སུ་ཨེ་ནམ། །ཤར་སྨད་དམ་སྲིའི་ཆོ་འཕྲུལ། ཁྱོད་ལ་སྟོན་པ་ཨེ་ནམ། །སྦྲུལ་དག་འབྲུག་གཉིས་ཁྱུ་སྡེབ། །རང་ནོར་ལོན་པ་ཨེ་ནམ། །སྨོན་ལོག་བདུད་ཀྱི་བར་ཆད། །སྐབས་སྐབས་འབྱུང་བ་ཨེ་ནམ། །དམར་པོའི་ལྕགས་ཀྱུས་བསྐུལ་ན། །འཁོར་སློབ་འདུ་བ་ཡེ་ནམ། །ལྷོ་ཡི་གསེར་གྱི་རྒྱལ་མཚན། །མཐའ་རྒྱས་འབྱུང་བ་ཨེ་ནམ། ཧེ་ཧེ། ཡོས་བུས་འཛུམ་མདངས་ངོམས་དུས། །མ་ངེས་གནས་ཡུལ་འགྲིམ་དགོས། །དེ་དང་སྟབས་ལྡན་དཀའ་ན། །སྒྱུ་ལུས་དབྱིངས་སུ་ཞིག་འགྲོ། །མཆེ་ལྡན་སྦྲུལ་གཉིས་ལྟོ་འགྲོས། །ཤར་གྱི་ཕྱོགས་ནས་བསྡེབས་ན། །ཐབས་ཀྱི་རིག་པས་དཔྱོད་ཤེས། །ཤེས་རབ་མདའ་མོ་གལ་ཆེ། །ཉམས་གྲིབ་རྐྱེན་གྱིས་བསྐུལ་ནས། །མི་འདོད་སྣ་ཚོགས་ཡོད་ངེས། །ཨ་མའི་རྡོ་རྗེའི་ཚིག་འདི། །རྣལ་འབྱོར་སྙིང་ལ་ཨ་ཐཾ།

ཞེས་ཟེར་བཞིན་གཤོག་བརྒྱངས་ལན་གསུམ་བྱས་ནས་ཇེ་མཐོ་ཇེ་མཐོར་བྱས་ནས་ལྷོ་ནུབ་མཚམས་སུ་འཕུར་ ༤༧༡༽ཐལ། ཞེས་པ་ནེ་གྲོ་རྡོ་རྗེ་རྫོང་ནས་སུ་ཁའི་མིང་གི་འཁྲུལ་ཉམས་སོ།། ༈ དུས་གསུམ་མཁྱེན་པའི་སྐྱབས་མགོན་རྡོ་རྗེ་འཆང༌། །འཁྲུལ་འབྱམས་བདག་ནི་འཁྲུལ་པའི་དབང་དུ་སོང༌། །སྔར་བཞིན་ལུས་ངག་ཡིད་གསུམ་བྱ་བྲལ་ངང༌། །བྱིས་པས་ལྷ་ཁང་མཐོང་འདྲའི་ཉམས་ཤིག་ཤར། །དབྱིངས་ནས་རང་བྱུང་སྒྲ་ནི་འདི་ལྟར་བྱུང༌། །ཧྲཱིཿཧཱུྃ་ཨཱཿཨོཾ་ཞེས་པའི་སྒྲ་འདི་གྲགས་པ་ནི། །སྒྲ་འཛིན་གཡས་ལ་ཐིམ་པས་ཡུད་ཙམ་གྱིས། །སྣང་ཡུལ་ཐམས་ཅད་གངས་ལ་ཉི་ཤར་བཞིན། །དཀར་གསལ་འོད་ཀྱིས་ཕྱི་ནང་དབྱིངས་རྣམས་ཁྱབ། །སྨིག་སྒྱུ་ལྟ་བུར་ཐིག་ལེ་དཔག་མེད་ཤར། །དེ་ཡི་ངང་ལ་སེམས་ཉིད་ངལ་བསོའི་ཚེ། །གསལ་བྱེད་སྒོ་ནས་ཐིག་ལེ་དཀར་པོ་ནི། །ཟླུམ་འཁྱིལ་བཅོ་ལྔའི་ཟླ་བ་ཙམ་གྱི་ནང༌། །རྡོ་རྗེ་རིན་ཆེན་པདྨ་རྒྱ་གྲམ་གྱི། །ཕྱག་མཚན་མཐའ་སྐོར་དབུས་སུ་རྡོ་རྗེ་དང༌། །དྲིལ་བུ་བསྣོལ་མའི་རྣམ་པར་ཡང་ཡང་ཤར། །སྔགས་སྒྲ་སྒྲ་འཛིན་གཡོན་ལ་ལན་གསུམ་ཐིམ། །སྣང་ཡུལ་ཐམས་ཅད་ཉི་མ་འབུམ་ཤར་བཞིན། །དམར་གསལ་འོད་ཀྱིས་ཕྱི་ནང་ ༤༧༢༽དབྱིངས་ཀུན་ཁྱབ། །མུ་ཏིག་ཕྲེང་བ་ལྟ་བུའི་ཐིག་ལེ་ཤར། །ངང་ལས་མ་གཡོས་སེམས་ཉིད་ངལ་བསོའི་ཚེ། །གསལ་བྱེད་སྒོ་ནས་ཐིག་ལེ་དམར་པོ་ནི། །ཉི་མའི་སྙིང་པོ་ཙམ་ཞིག་ཤར་བའི་དབུས། །ཆེ་མཆོག་ཡབ་ཡུམ་འཇའ་ཚོན་ལྟ་བུ་རུ། །དཔལ་གྱི་ཆས་རྣམས་ཡོངས་རྫོགས་མེ་ཀློང་བཞུགས། །ཡབ་ཀྱི་ཐུགས་ཀར་ཁྲོ་བོའི་ལྷ་ཚོགས་དང༌། །ཡུམ་གྱི་ཐུགས་ཀར་ཞི་བའི་ལྷ་ཚོགས་རྣམས། །མ་འདྲེས་འཇའ་ཚོན་བཞིན་དུ་སོ་སོར་གསལ། །ཡིག་འབྲུ་དེ་རྣམས་འོད་མཐིང་རྣམ་པ་རུ། །བདག་གིས་སྨིན་མཚམས་ཐིམ་པས་ཡུད་ཙམ་གྱིས། །སྣང་ཡུལ་ཐམས་ཅད་ནམ་མཁའ་གཡའ་དག་བཞིན། །མཐིང་གསལ་འོད་ཀྱིས་ཕྱི་ནང་དབྱིངས་ཀུན་ཁྱབ། ཁ་དོག་ལྔ་ལྡན་ཐིག་ལེ་དཔག་མེད་ཤར། །དང་ལས་མ་གཡོས་སེམས་ཉིད་ངལ་བསོས་ཚེ། །གསལ་བྱེད་སྒོ་ནས་ཐིག་ལེ་མཐིང་ག་ནི། །སྲན་ལེབ་ཙམ་ཞིག་དབུས་སུ་རྡོ་རྗེ་འཆང༌། །ཡབ་ཡུམ་ལོངས་སྤྱོད་རྒྱན་རྫོགས་ལམ་མེར་གསལ། །ངང་ལས་མ་གཡོས་སེམས་ཉིད་ངལ་བསོས་ཚེ། །རྡོར་འཆང་སྐད་ཅིག་གནས་འགྱུར་འོད་ལྔ་ཡི། །ཐིག་ལེའི་དབུས་སུ་ཨཱཿཡིག་མཐིང་གསལ་ལས། །འོད་ཟེར་བདག་གིས་སྨིན་མཚམས་ཐིམ་པ་

༤༧༣༽ཡིས། །གནས་པ་རྩ་ཡི་གྲོང་ཁྱེར་ཐམས་ཅད་ཀུན། །ཨ་ལས་ཨ་མཆེད་ལུས་ནང་ཐམས་ཅད་གང༌། །ངང་ལས་མ་གཡོས་སེམས་ཉིད་ངལ་བསོའི་ཚེ། །ལུས་ཀྱི་ཨ་རྣམས་འོད་ཞུ་དབྱིངས་ལ་ཐིམ། །དབྱིངས་ཀྱི་ཨ་ཡིག་མི་དམིགས་ནམ་མཁའི་ངང༌། །འོད་ཀྱི་རྣམ་པར་དག་གི་སྨིན་མཚམས་ཐིམ། །རང་ལུས་གདོས་བཅས་ཟང་ཐལ་འོད་ཀྱི་ལུས། །ཨ་ཡིག་དབུ་མའི་ལམ་བརྒྱུད་སྙིང་གར་ཐིམ། །དྲན་པ་ཡེངས་མེད་ནམ་མཁའ་ལྟ་བུ་ལ། །དྲན་སྣང་ཆོས་ཉིད་རང་བཞིན་རྒྱུན་ཆད་མེད། །དེར་འཛིན་བྲལ་བའི་དྲན་པ་རང་བབས་ཆེ། །ཡང་དག་དྲན་པ་མངོན་གྱུར་ཡེ་ཤེས་ངང༌། །གཟུང་འཛིན་དྲན་པ་རང་གསལ་ཆོས་སྐུར་གྲོལ། །འཁྲུལ་ཡང་འཁྲུལ་ཏེ་ཀུན་བཟང་ཀློང་དུ་འཁྲུལ། །གྲོལ་ཡང་གྲོལ་ཏེ་ཀུན་བཟང་ཀློང་དུ་གྲོལ། །གྲོལ་འཁྲུལ་གཉིས་མེད་ཀློང་དུ་སེམས་ངལ་བསོས། །བདག་ནི་ཉོན་མོངས་དུག་ལྔའི་དབང་དུ་སོང༌། །འཁྲུལ་སྣང་དེ་ལྟར་འབྱུང་བ་ཅི་ལགས་བསམ། །ཀུན་མཁྱེན་ཡེ་ཤེས་སྤྱན་ལྡན་ཁྱེད་ཉིད་ཀྱིས། །བདག་གི་འཁྲུལ་སྣང་དབྱིངས་སུ་ཞི་བར་མཛོད། །ཡོན་ཏན་ཏིལ་འབྲུ་ཙམ་ཞིག་བདག་ ༤༧༤༽ལ་མེད། །གཟུགས་མེད་རྣམས་ཀྱི་ཆོ་འཕྲུལ་ཨེ་ཡིན་སྙམ། །འདི་དོན་གཞན་གྱིས་གཟིགས་ན་ཐུགས་ཁྲེལ་ཡོང༌། གསང་གྲོགས་ཁྱེད་ལ་གསང་ཡིག་ཚུལ་དུ་ཕུལ། །འདི་ལས་བཟློག་པའི་ཐབས་ཤིག་ཞུ་ཞུ་ཞུ། བདེ་བའི་རྡོ་རྗེས་སོ།། ༈ དུས་གསུམ་མཁྱེན་པ་གསང་སྔགས་དྲོད་འཆང་བ། །མཁྱེན་གཟིགས་མངའ་བདག་ཀུན་མཁྱེན་རྡོ་རྗེ་འཆང༌། །བརྩེ་ལྡན་ཁྱེད་ཀྱི་ཤེས་རབ་འོད་ཟེར་གྱིས། །བདག་གི་མ་རིག་མུན་པ་དྲུང་ནས་ཕྱུངས། །གདོད་ནས་མ་འཁྲུལ་རིག་པ་བྱང་ཆུབ་སེམས། །ཀུན་འབྱུང་ལྷུན་གྲུབ་སྐུ་དང་ཡེ་ཤེས་བདག །རང་གསལ་དེར་འཛིན་བྲལ་བའི་ཡེ་ཤེས་ཀྱིས། །ས་དང་ལམ་གྱི་ཡོན་ཏན་མངོན་གྱུར་ཚེ། །བསྐྱེད་རྫོགས་ལམ་འབྲས་མངོན་གྱུར་གདམས་ཟབ་ལམ། །སྣང་ཉམས་ཕྲ་བའི་འཛིན་པས་ཡུལ་དུ་བཟུང༌། །ཡེ་ཤེས་སྤྱན་ལྡན་ཁྱེད་ཀྱི་ཐུགས་དང་འགལ། །འཁོར་འདས་དག་མཉམ་ཆོས་སྐུའི་ཀློང་དུ་བཤགས། །བཟོད་གསོལ་མཆོག་གི་དངོས་གྲུབ་གདམས་པ་སྩོལ། །སྔར་བཞིན་ལུས་ངག་ཡིད་རྣམས་བྱ་བྲལ་ངང༌། །ཨ་ཝ་དྷུ་ཏི་ཕྱི་ནང་གསལ་སྒྲིབ་མེད། །ཀུན་ཁྱབ་རིག་པ་ཧཱུྃ་

༤༧༥༽མཐིང་རྣམ་པར་གནས། །ཡར་སྣེ་སྤྱི་བོ་བདེ་ཆེན་འཁོར་ལོར་ནས། །ཐིག་ལེ་དཀར་པོ་འོད་ཀྱི་རྣམ་པར་ཞུ། །མར་སྣེ་ལྟེ་འོག་ཐིག་ལེ་དམར་པོ་ནི། །མེ་ལྕེ་མཆེད་བཞིན་འོད་ཀྱི་རང་བཞིན་དུ། །འདུས་པའི་འཁོར་ལོའི་དབུས་སུ་ཧཱུྃ་ལ་ཐིམ། །ངང་ལས་མ་གཡོས་སེམས་ཉིད་ངལ་བསོའི་ཚེ། །ཟག་མེད་བདེ་ཆེན་མཆོག་དགའི་ཡེ་ཤེས་གསལ། །དེ་ལས་འོད་ཟེར་དཀར་དམར་འཕྲོས་པ་ཡིས། །རྩ་གནས་གྲོང་ཁྱེར་ཐམས་ཅད་འོད་ཀྱིས་གང༌། །དཀར་ཆ་ཐབས་དང་དམར་ཆ་ཤེས་རབ་སྟེ། །དཔའ་བོ་དཔའ་མོས་རྩ་གནས་ཀུན་ཏུ་གང༌། །གནས་ལྔར་རིགས་ལྔའི་མཁའ་འགྲོ་རང་འདྲའི་ཡབ། །འཁྲིལ་ནས་རིགས་ཀྱི་དཔའ་བོ་དཔའ་མོས་བསྐོར། །གཞན་ཡང་རྩ་དང་བ་སྤུའི་ཡུལ་རྣམས་ཀུན། །མ་ངེས་ཡིག་འབྲུ་འོད་དང་འོད་ཟེར་དང༌། །ཞི་ཁྲོ་རིགས་བརྒྱ་འདུས་པའི་སྐུ་ཡང་སྣང༌། །རྩ་གསུམ་སྐྱོན་གྱིས་མ་གོས་འོད་ཀྱི་རྩ། །ཨོཾ་དང་ཧཱུྃ་དང་ཨཱཿཡིག་རྣམ་པར་གསལ། །ཕྱི་ནང་མེད་པ་རང་གསལ་དེར་འཛིན་བྲལ། །ལྷར་སྣང་ཡིན་ཞེས་སྤྲོ་བསྡུ་མི་དམིགས་ཤིང༌། །དྭངས་པའི་མཚོ་ལ་གཟའ་སྐར་ཤར་བ་བཞིན། །ཡིད་དཔྱོད་ལས་འདས་རང་བྱུང་ཀློང་ ༤༧༦༽དུ་རྫོགས། །བསྐྱེད་པ་མེད་དེ་གང་སྣང་ལྷ་རུ་ཤར། །སྣང་སྲིད་དག་པ་རབ་འབྱམས་ལྷུན་གྱིས་གྲུབ། །བསྒོམ་པ་མེད་དེ་གང་སྣང་ཆོས་སྐུར་གྲོལ། མི་འགྱུར་ལྷུན་གྲུབ་བྱང་ཆུབ་སེམས་སུ་རྫོགས། །ཐམས་ཅད་ཆོས་དབྱིངས་ངང་ལས་གཡོ་བ་མེད། །ཆོས་དབྱིངས་ངང་ལས་རང་བྱུང་ཡེ་ཤེས་རྩལ། །མ་ངེས་སྒྱུ་འཕྲུལ་ཅིར་ཡང་འཆར་བ་ནི། །དུས་གསུམ་ཀུན་མཁྱེན་ཁྱེད་འདྲ་མ་གཏོགས་པའི། །གང་རུང་དག་གིས་གོ་བར་མི་ནུས་ཤིང༌། །ཐ་དད་རིས་སུ་བཅད་ནས་ཞེན་པས་བཅིང༌། །གཟུང་འཛིན་རེ་དོགས་གཉིས་ཀྱི་སྦུབས་སུ་ཚུད། །དེ་ཕྱིར་བདག་གི་ལུས་ཉམས་སྣང་ཉམས་དང༌། །སེམས་ཉམས་ཐམས་ཅད་སྦས་གསང་མེད་པར་ཞུས། །ཐམས་ཅད་མཁྱེན་པ་ཁྱེད་ཀྱི་ཐུགས་རྗེ་ཡིས། །བདག་གི་ཡེ་རྫོགས་འབྲས་བུ་མངོན་དུ་འགྱུར། །རེ་དོགས་གཉིས་མེད་གང་ཡིན་ཡིན་དུ་ཆུག

།གཞི་དབྱིངས་ཀློང་ནས་སྒྱུ་འཕྲུལ་ཟད་མཐའ་མེད། །དུས་གསུམ་མཁྱེན་པ་ཡེ་ཤེས་ཐོགས་རྡུག་མེད། །གེགས་སེལ་བོགས་འདོན་གདམས་པའི་མཛོད་ལ་དབང༌། །དུས་གསུམ་སངས་རྒྱས་ལས་ལྷག་བཀའ་དྲིན་ཅན། ཁྱེད་དང་སྐད་ཅིག་ཙམ་ཡང་འབྲལ་མེད་ཞུ། །བདག་གི་རྗེས་སུ་ཞུགས་པའི་སྐལ་ལྡན་ལ། །ལྷག་ ༤༧༧༽ བསམ་རྣམ་དག་རྟེན་འབྲེལ་སྨོན་ལམ་ནི། །ཞུས་ལན་དང་པོས་ལུས་ཉམས་སྤྲུལ་སྐུར་སྨིན། །ཞུས་ལན་གཉིས་པས་སྣང་ཉམས་ལོངས་སྐུར་གྲོལ། །ཞུས་ལན་གསུམ་པས་སེམས་ཉམས་ཆོས་སྐུར་གྲོལ། །སྨིན་གྲོལ་རིམ་གཉིས་རྫོགས་པ་མཐར་ཕྱིན་ནས། །ནང་གསལ་གཞོན་ནུ་བུམ་སྐུའི་བཀྲ་ཤིས་ཤོག །དེ་ཙམ་མ་གཏོགས་གསང་སྒོ་མི་འཆལ་ཞིང༌། །བློ་དམན་འོག་མ་རྣམས་ཀྱི་འཁྲུལ་པའི་གཞི། །ཆོས་དབྱིངས་ཡུམ་གྱི་བྷ་གའི་ཀློང་དུ་རྒྱ། བདེ་བའི་རྡོ་རྗེས་སོ།། ༈ གསང་གྲོགས་ཞེས་པ་ནི། སོ་ཐར་གྱི་སྡོམ་པ་མ་ཐུབ་ནས་གྲོགས་སྦས་པ་ལ་མ་ཡིན་ཏེ། ནང་དོན་གསང་བ་ཆེན་པོའི་ཡེ་ཤེས་ཀྱི་ཡོན་ཏན་ཐམས་ཅད་མངོན་སུམ་དུ་སྟོན་པར་བྱེད་པའི་གྲོགས་དམ་པར་གྱུར་པས་ན་གསང་གྲོགས། ཡིད་བཞིན་ནོར་བུ་ཞེས་པ་འཇིག་རྟེན་དངོས་རྫས་ཇི་ལྟར་བཟང་ཡང་གནས་སྐབས་ཀྱི་འདོད་དགུ་འབྱུང་བ་ཙམ་ལས། མཐར་ཐུག་རྫོགས་པའི་སངས་རྒྱས་ཐོབ་འབྲས་དཀའ་བས་དེ་ལ་ཟེར་བ་མ་ཡིན་ཏེ། དུས་གསུམ་སངས་རྒྱས་ཐམས་ཅད་ཀྱི་ཐུགས་གསང་བླ་ན་མེད་པའི་འབྱུང་གནས་དམ་པར་གྱུར་པས་ན་ཡིད། སྤྲོས་པའི་མཐའ་བརྒྱད་དང་ ༤༧༨༽བྲལ་བ་རྣམ་པར་ཐར་པའི་སྒོ་གསུམ་དང་ལྡན་ཅིང་རང་བཞིན་སྐུ་དང་ཡེ་ཤེས་ཡོན་ཏན་ཐམས་ཅད་ཐུགས་ཆོས་ཉིད་ཀྱི་ཀློང་དུ་རྫོགས་པས་ན་བཞིན། ཐུགས་རྗེའི་མཛད་པ་ཕྲིན་ལས་རྨད་དུ་བྱུང་བ་ཐམས་མང་དཀའ་བ་མེད་པའི་ཆོས་ཚུལ་སྣ་ཚོགས་ཀྱིས་ཡང་དག་པའི་ལམ་ཟབ་མོ་མ་ནོར་བར་བསྟན་ཅིང༌། གདུལ་བྱ་རྣམས་བུ་བཞིན་རྗེས་སུ་འཛིན་ཅིང་ཡང་དག་པའི་ལམ་རྣམ་པར་གྲོལ་བའི་ས་ལ་འགོད་པར་མཛད་པས། དེའི་ཕྱིར་ན་མཚན་བརྗོད་པར་དཀའ་ནའང་དོན་གྱི་སླད་དུ་གསང་གྲོགས་ཡིད་བཞིན་ནོར་བུ་ཞེས་གསོལ་བའོ།

ཤཱི་ལ་བཛྲ་ལ་ཀུན་བཟང་བདེ་སྐྱོང་དབང་མོས་སྨྱོ་གཏམ་ཡིག་རིས་སུ་ཕུལ་བའོ།།