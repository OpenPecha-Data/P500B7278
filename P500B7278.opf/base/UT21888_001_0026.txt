༢༧༠༽ ཆོས་ཉིད་མཁའ་འགྲོའི་གསང་མཛོད་ལས༔ འགྲོ་འདུལ་འཕགས་པའི་རྩ་དབང་ཡེ་ཤེས་སྣང་འབྱེད་བཞུགས༔ ༢༧༢༽ ན་མོ་གུ་རུ་པདྨ་ཀཱ་ར་ཡེ༔ 

རྡོ་རྗེ་ཐོད་ཕྲེང་རྩལ་ལ་གུས་པས་འདུད༔ ཕྱི་རབས་རྗེས་འཇུག་འཕགས་པའི་དཀྱིལ་འཁོར་དུ༔ འཇུག་ཕྱིར་སྒོ་གསུམ་སྨིན་བྱེད་ཐབས་ཟབ་མོ༔ རྩ་དབང་ཡེ་ཤེས་སྣང་འབྱེད་འདི་རུ་བསྟན༔ ས་མ་ཡ༔ རྡོ་རྗེ་སློབ་དཔོན་ལྟ་དགོངས་དང་ལྡན་པས༔ གསང་སྔགས་སྣོད་ལྡན་སྐྱེས་བུ་རིགས་ཅན་ནི༔ ཤེས་རབ་སྙིང་རྗེ་ཆེ་ཞིང་ངང་རྒྱུད་རིང༔ སྒོ་གསུམ་ཆོས་ལ་སྐུལ་ཞིང་དད་མོས་ཆེ༔ དམ་སྲུང་སློབ་མས་བསྒོ་བའི་བཀའ་ཉན་ཅིང༔ རྡོ་རྗཻ་མཆེད་ལ་བརྩེ་ཞིང་སྒོ་གསུམ་སྡོམ༔ འཁོར་བར་རྒྱང་བསྲིང་དབེན་རིར་སྒྲུབ་ཚུགས་བཟུང༔ དེ་སོགས་ཡོན་ཏན་ལྡན་པའི་སློབ་མ་ལ༔ ཕྱི་ནང་གསང་བའི་སྟ་གོན་ལེགས་གྲུབ་ནས༔ བུམ་པ་ལ་སོགས་མཁོ་བའི་ཡོ་བྱད་བསགས༔ རྡོ་རྗེ་སློབ་དཔོན་ཆས་གསོལ་དབང་བླངས་ནས༔ སྣོད་ལྡན་སློབ་མར་ཁྲུས་བྱས་གྲལ་དུ་འཁོད༔ བགེགས་བསྐྲད་སྲུང་གུར་ཡིད་ཆེས་ལོ་རྒྱུས་དང༔ སྒོ་གསུམ་བླ་མའི་ཕྱོགས་སུ་མཎྜལ་ཕུལ༔ དེ་ནས་གུས་པས་གསོལ་བ་འདེབས་པ་ནི༔ ཀྱཻ༔ བླ་མ་དཔལ་ལྡན་རྡོ་རྗེ་འཛིན༔ བརྩེ་ཆེན་དབང་ཕྱུག་ཆེན་པོ་དགོངས༔ བདག་ཅག་སྐལ་ལྡན་བུ་རྣམས་ལ༔ སྨིན་བྱེད་དབང་གི་བཀའ་དྲིན་སྩོལ༔ ལན་གསུམ་གསོལ༔ དེ་ནས་སློབ་དཔོན་གྱིས༔ ཨེ་མ༔ རིགས་ལྡན་སྐྱེས་བུ་གང་སུ་དག༔ ཁྱེད་ཅག་ལས་དང་སྐལ་བར་ལྡན༔ ༢༧༣༽ ལམ་མཆོག་ཟབ་མོ་འདི་དང་ཕྲད༔ སྔོན་བྱོན་རྒྱལ་བ་ཐམས་ཅད་ཀྱང༔ ལམ་འདིར་འཇུག་ནས་དོན་གཉིས་སྤྱོད༔ འབྲས་བུ་མཆོག་གི་ས་རུ་གཤེགས༔ དེ་ཕྱིར་ཁྱེད་ཅག་སྐལ་བ་བཟང༔ དམ་བསྲུང་དམ་དང་ལྡན་པར་གྱིས༔ དབང་རྣམས་བདག་གིས་བསྐུར་བར་བྱ༔ སྤྲོ་བ་བསྐྱེད་ལ་གུས་པས་ལོངས༔ ཡང་སློབ་མས་ལན་གསོལ་བ༔ ཧོཿ རྡོ་རྗེ་སློབ་དཔོན་མཆོག་ཉིད་དགོངས༔ ཁྱེད་ཀྱིས་ཅི་བསྒོའི་བཀའ་ལས་ནི༔ མི་འདའ་རྡོ་རྗེའི་དམ་བསྲུང་ངོ་ཿ ཚུལ་བཞིན་འབྱུང་བར་བྱིན་གྱིས་རློབས༔ ལན་གསུམ་གསོལ༔ དེ་ནས་སྐྱབས་སེམས་སྡོམ་པ་འབོགས༔ སློབ་མ་ལྷར་བསྐྱེད་ཡེ་ཤེས་དབབ༔ དེ་ནས་མིག་དར་བསལ་བ་ནི༔ ཧོཿ

ཡེ་ཤེས་གསལ་བའི་འོད་ཟེར་གྱིས༔ ཁྱོད་ཀྱི་མ་རིག་སྒྲིབ་པ་བསལ༔ རང་བྱུང་ཡེ་ཤེས་ཆེན་པོའི་དལ༔ མ་བསྒོམ་རང་གྲོལ་མངོན་གྱུར་ཤོག༔ བཛྲ་ཛྙཱ་ན་པྲ་བེ་ཤ་ཡ་ཕཊ༔ དེ་ནས་མེ་ཏོག་དོར་བ་ནི༔ ཧོཿ མཆོག་གསུམ་བདེན་པའི་བྱིན་རླབས་ཀྱིས༔ སློབ་མའི་རིག་པའི་མེ་ཏོག་འདི༔ སྔོན་ནས་འབྲེལ་པ་གང་ཡོད་པའི༔ ལྷག་པའི་ལྷ་དེར་བབ་པར་མཛོད༔ ༢༧༤༽ ཅེས་བརྗོད༔ ཨོཾ་བཛྲ་པུཥྤེ་སིདྡྷི་ཏྲྃའ༔ ལན་གསུམ་རྗེས་སུ་ཟློས་ལ་དོར༔ དེ་ནས་བུམ་པ་ཐོགས་ལ༔ ཧཱུྃ༔ སྤྲོས་བྲལ་ཆོས་སྐུའི་བུམ་པ་རུ༔ ལྷུན་གྲུབ་འཕགས་པའི་དཀྱིལ་འཁོར་རྫོགས༔ ཐུགས་རྗེ་ཡེ་ཤེས་བདུད་རྩི་འཁྱིལ༔ སྐལ་ལྡན་བུ་ལ་དབང་བསྐུར་བས༔ བུམ་དབང་ཡོངས་སུ་རྫོགས་ཐོབ་ཤོག༔ རྩ་སྔགས་མཐར༔ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་རིགས་བདག་གི་སྐུ་ཐོགས་ལ༔ ཧཱུྃ༔ སྐལ་ལྡན་རིགས་ཀྱི་བུ་ཁྱོད་ལ༔ སངས་རྒྱས་ཀུན་གྱི་ཡེ་ཤེས་སྐུ༔ སྣང་བ་མཐའ་ཡས་དབང་བསྐུར་རོ༔ རིགས་དང་དཀྱིལ་འཁོར་ཐམས་ཅད་ལ༔ དབང་བསྒྱུར་དབང་མཆོག་ཐོབ་པར་ཤོག༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་འགྲོ་འདུལ་འཕགས་པའི་སྐུ་ཐོགས་ལཿ ཧཱུྃ༔ སྐལ་ལྡན་རིགས་ཀྱི་བུ་ཁྱོད་ལ༔ རྒྱལ་ཀུན་ཕྲིན་ལས་ཡོངས་འདུས་དཔལ༔ སྙིང་རྗེའི་རང་གཟུགས་པད་དཀར་འཆང༔ འགྲོ་འདུལ་འཕགས་པའི་དབང་བསྐུར་རོ༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་འཇམ་དཔལ་སྐུ་ཐོགས་ལ༔ ཧཱུྃ༔ སྐལ་ལྡན་རིགས་ཀྱི་བུ་ཁྱོད་ལ༔ མཁྱེན་བརྩེ་ནུས་གསུམ་བདག་ཉིད་དཔལ༔ གཟུངས་སྤོབས་བློ་གྲོས་གཏེར་འཆང་བ༔ མཁྱེན་རབ་དབང་ཕྱུག་དབང་བསྐུར་རོ༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་གསང་བདག་རྡོ་རྗེའི་སྐུ་ ༢༧༥༽ ཐོགས་ལ༔ ཧཱུྃ༔ སྐལ་ལྡན་རིགས་ཀྱི་བུ་ཁྱོད་ལ༔ རྒྱལ་ཀུན་ཕྲིན་ལས་ཡོངས་འདུས་དཔལ༔ མཐུ་སྟོབས་མངའ་བདག་རྡོ་རྗེ་འཛིན༔ གསང་བའི་བདག་པོའི་དབང་བསྐུར་རོ༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་བྷནྡྷ་ཐོགས་ལ༔ ཧཱུྃ༔ བདེ་ཆེན་ཡེ་ཤེས་ཀ་པཱ་ལར༔ རྒྱལ་ཀུན་གསུང་གསང་མི་ཟད་གཏེར༔

ཨ་ལི་ཀ་ལིའི་འོད་ཟེར་འཕྲོ༔ ཡེ་ཤེས་བདུད་རྩིའི་རྣམ་པར་གནས༔ སྐལ་ལྡན་ཁྱོད་ཀྱི་ངག་ཏུ་བླུད༔ གསང་དབང་ཡོངས་སུ་རྫོགས་ཐོབ་ཤོག༔ རྩ་སྔགས༔ ཝཱཀྐ་ཨ་བྷི་ཥིཉྩ་ཨཱཿ དེ་ནས་ཡིག་དྲུག་ཐོགས་ལ༔ ཧཱུྃ༔ གསང་སྔགས་རིག་སྔགས་གཟུངས་སྔགས་ཀྱི༔ སྙིང་པོ་གཅིག་འདུས་ཡི་གེ་དྲུག༔ སྐལ་ལྡན་བུ་ལ་དབང་བསྐུར་རོ༔ བཟླས་པའི་དབང་ཐོབ་དོན་གཉིས་མཐར་ཕྱིན་ཤོག༔ རྩ་སྔགས༔ ཝཱཀྐ་ཨ་བྷི་ཥིཉྩ་ཨཱཿ དེ་ནས་ཕྲེང་བ་ཐོགས་ལ༔ ཧཱུྃ༔ སྐལ་ལྡན་རིགས་ཀྱི་བུ་ཁྱོད་ལ༔ ཤེལ་དཀར་ཕྲེང་བ་འདི་གཏད་པས༔ ལྷ་དང་རང་སྣང་གཉིས་མེད་པའི༔ ཡོངས་གྲུབ་ཆེན་པོར་དབང་ཐོབ་ཤོག༔ རྩ་སྔགས༔ ཝཱཀྐ་ཨ་བྷི་ཥིཉྩ་ཨཱཿ དེ་ནས་རིག་ཙཀ་ཐོགས་ལ༔ ཧཱུྃ༔ བདེ་ཆེན་ཡེ་ཤེས་ཕོ་ཉ་མོ༔ སྐུ་གསུམ་ཌཱ་ཀིའི་སྒྱུ་འཕྲུལ་གར༔ སྐལ་ལྡན་བུ་ལ་ ༢༧༦༽དབང་བསྐུར་རོ༔ དབབ་བསྐྱིལ་འདྲེན་བཀྲམ་ཐབས་མཁས་ཀྱིས༔ སྟོང་བཞིའི་འོད་གསལ་མངོན་གྱུར་ནས༔ ལྷན་སྐྱེས་ཡེ་ཤེས་དབང་ཐོབ་ཤོག༔ རྩ་སྔགས༔ མ་ཧཱ་ཛྙཱ་ན་སུ་ཁ་ཙིཏྟ་ཨ་བྷི་ཥིཉྩ་ཧཱུྃ༔ དེ་ནས་མདངས་ལྔ་མེ་ལོང་ཐོགས་ལ༔ ཧཱུྃ༔ ཀ་དག་སྤྲོས་བྲལ་མེ་ལོང་ངོར༔ ལྷུན་གྲུབ་རྫོགས་པའི་འོད་ལྔ་ཤར༔ སྐལ་ལྡན་བུ་ལ་དབང་བསྐུར་རོ༔ མཐའ་གཉིས་བྲལ་བའི་ཡེ་ཤེས་དབྱིངས༔ སྐྱེ་མེད་དོན་གྱི་དབང་ཐོབ་ནས༔ ལྷུན་གྲུབ་གཞོན་ནུ་བུམ་པའི་སྐུཿ མངོན་གྱུར་ཆེན་པོར་སངས་རྒྱས་ཤོག༔ ཨ་ཨ་ཨཱཿ ཕཊ༔ དེ་ནས་གཏོར་མ་ཐོགས་ལ༔ ཧཱུྃཿ ཆོས་དབྱིངས་རྣམ་དག་གཏོར་གཞོང་དུ༔ ལྷུན་གྲུབ་རང་གསལ་གཏོར་མ་བཤམས༔ ཡེ་ཤེས་ལྔ་ཡི་གཏོར་རྒྱན་སྤྲས༔ རྩ་གསུམ་ལྷ་ཚོགས་སྒྲུབ་པའི་རྟེན༔ སྐལ་ལྡན་བུ་ལ་དབང་བསྐུར་བས༔ དཀྱིལ་འཁོར་ཀུན་ལ་དབང་ཐོབ་ནས༔ རིམ་གཉིས་དངོས་གྲུབ་མྱུར་ཐོབ་ཤོག༔ རྩ་སྔགས༔ མ་ཧཱ་བ་ལིཾ་ཏ་མཎྜ་ལ་སརྦ་ཨ་བྷི་ཥིཉྩ་ཧྲཱིཿ དེ་ནས་མཐའ་རྟེན་གཏད་ཅིང་དམ་ཁས་བླངས༔ དབང་ཐོག་སྐུ་དྲིན་མཎྜལ་ཕུལ༔ མེ་ཏོག་འཐོར་ཞིང་ཤིས་པ་བརྗོད༔ ལས་རྗེས་མི་མངོན་གསང་བ་གནད༔ ས་མ་ཡ༔ ཨེ་མ༔ ཟབ་དང་རྒྱ་ཆེའི་གདམས་པ་མང་ཡོད་ཀྱང༔

ཀུན་གྱི་སྙིང་པོ་བཅུད་བསྡུས་ཟབ་མོའི་ ༢༧༧༽ ཆོས༔ ཚིག་ཉུང་དོན་གསལ་གཅུས་དཀྲུགས་གབ་གསལ་ནས༔ ཁོ་མོ་མཚོ་རྒྱལ་བདག་གིས་ཡི་གེར་བཏབ༔ ས་ག་ཧྲཱི་དང་རྡོ་རྗེ་ཞི་བ་མཚོར༔ སྙིགས་མའི་འགྲོ་བ་སྐྱོབ་བའི་ཕྱིར་དུ་གཏད༔ ད་དུང་མ་སྤེལ་འཕྲུལ་གྱི་ཡི་གེར་ཐོབ༔ མ་འོངས་སྙིགས་མ་ཉི་ཤུ་ཁ་རལ་དུས༔ མདོ་ཁམས་ཆུ་གསུམ་འདུས་པའི་ཉོ་ཆ་རུ༔ ཆུ་འབྲུག་ལོ་པ་ཌཱ་ཀི་པདྨའི་རིགས༔ ཆོས་འདི་བཏོན་ནས་འགྲོ་བའི་དོན་བྱེད་ངེས༔ ནག་པོ་བདུད་ཀྱིས་བསྟན་ལ་མ་འཚེ་ན༔ གཏེར་གཉིས་བསྟན་པ་དེ་ཡིས་འཛིན་པ་འབྱུང༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ སྐལ་མེད་ལོག་ལྟ་ཅན་ལ་འདི་མ་འཕྲད༔ བཀའ་སྲུང་དྲེགས་པའི་ཚོགས་ཀྱིས་གཉེར་གྱིས་ཤིག༔ ཐུབ་པར་སྲུངས་ཤིག་བཛྲ་ས་མ་ཡ༔ ཟབ་རྒྱ༔ གསང་རྒྱ༔ གཏེར་རྒྱ༔ སྦས་རྒྱ༔ གཏད་རྒྱ༔ བརྡ་ཐིམ༔ ༔ ཅེས་པ་འདི་ཡང་རང་གི་ཉེ་གནས་དམ་པ་བུ་ཆུང་ཤཱི་ལ་བཛྲ་དང༔ བུ་མོ་ནག་ཏཱ་རེ་གཉིས་ཀྱི་བཞེད་དོར་སྙོམས་ལས་པ་མདོ་མེད་འཆོལ་མོ་སུ་ཁ་བཛྲ་གྱིས་ཉམས་ཆོས་ཡིག་རིས་སུ་བྲིས་པ་དགེའོ།།