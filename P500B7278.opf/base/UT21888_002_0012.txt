༢༡༩༽ ཆོས་ཉིད་མཁའ་འགྲོའི་གསང་མཛོད་ལས༔ ཡེ་ཤེས་མཁའ་འགྲོའི་སྒྲུབ་ཐབས་བྱིན་རླབས་མྱུར་ཐོབ་ཤིན་ཏུ་གསང་བའི་རྒྱ་ཅན་བཞུགས༔ ན་མོ༔ རང་བྱུང་རིག་པ་དོན་གྱི་ལྷར༔ འདུ་འབྲལ་མེད་པར་སྐྱབས་སུ་མཆི༔ སེམས་དང་སེམས་བྱུང་རྒྱུད་ལྔའི་འགྲོ༔ ཡེ་གྲོལ་ཆེན་པོར་སེམས་བསྐྱེད་དོ༔ ཨཱཿ མཐའ་བརྒྱད་བྲལ་བ་ཀ་དག་ཆེ༔ འགག་མེད་རང་གསལ་ཀུན་ཏུ་གཟིགས༔ ལྷུན་གྲུབ་ཡེ་ཤེས་དཀྱིལ་འཁོར་དབུས༔ བྃ་ལས་རང་ཉིད་མཚོ་རྒྱལ་དམར༔ ཞལ་གཅིག་ཕྱག་གཉིས་གཡས་པ་ཡིས༔ སྣང་བ་དབང་སྡུད་ལྕགས་ཀྱུ་དང༔ གཡོན་པས་བྷན་ཐོད་ཐུགས་ཀར་འཛིན༔ དཔའ་བོའི་ཚོགས་ཀྱི་དགྱེས་པ་བསྐང༔ ཞབས་གཉིས་གར་སྟབས་པད་ཟླར་བཞུགས༔ ནུ་མ་འབུར་ཞིང་བྷ་ག་རྒྱས༔ གཅེར་བུ་རུས་པའི་རྒྱན་དྲུག་དང༔ ཨུཏྤལ་དམར་པོའི་ཆུན་པས་བརྒྱན༔ དར་དཔྱངས་རིན་ཆེན་མཛེས་པས་སྤྲས༔ སྐུ་ལ་རྒྱུད་སྡེའི་ལྷ་རྣམས་རྫོགས༔ དམ་ཡེ་དབྱེར་མེད་རོ་གཅིག་གྱུར༔ ཐུགས་ཀར་བྃ་དམར་མཐའ་བསྐོར་དུ༔ སྔགས་གཡོན་འཁོར་ལས་འོད་ཟེར་འཕྲོས༔ དོན་གཉིས་འགྲུབ་ཅིང་འཁོར་འདས་ཀུན༔ མ་ལུས་དབང་ ༢༢༠༽དུ་འདུ་བར་བསམ༔ དག་པ་རབ་འབྱམས་ངང་དུ་བཟླ༔ ཨོཾ་པདྨ་ཛྙཱ་ན་ཌཱ་ཀི་ནི་ས་རཱ་ཛ་ཡ་སརྦ་སིདྡྷི་ཕ་ལ་ཧཱུྃ༔ 

ཞེས་པ་མི་ཚིག་མ་འདྲེས་པར༔ འབུམ་ཚོ་གཅིག་གིས་འགྲུབ་པར་ངེས༔ རྟགས་མཚན་ལག་ཏུ་ལོངས་དང་གསལ༔ སྐལ་ལྡན་བུ་ཡིས་ཉམས་སུ་ལོངས༔ དམ་ཉམས་ཀུན་གྱི་དབང་པོ་སྣུབས༔ བཀའ་སྲུང་དྲེགས་པ་རྣམ་གསུམ་གྱིས༔ ཐུབ་པར་སྲུངས་ཤིག་ས་མ་ཡ༔ སྐུ་གསུང་ཐུགས་ཀྱི་རྒྱ་ཡོད་དོ༔ ཌཱ་ཀིའི་རྒྱ༔ ༔ ཞེས་མཁའ་འགྲོའི་སྒྲུབ་ཐབས་བྱིན་རླབས་མྱུར་འཐོབ་འདི་ཡང་མཆོག་སྤྲུལ་རིན་ཆེན་འཇིགས་བྲལ་ཆོས་ཀྱི་བློ་གྲོས་ཀྱི་དངོས་སློབ་པདྨ་འོད་གསལ་གྱིས་དར་བཅས་བསྐུལ་ངོར། སྤྲང་མོ་མདོ་མེད་འཆོལ་མ་དུད་འགྲོ་ལྟ་བུའི་འདུ་ཤེས་གསུམ་པ་མཁའ་འགྲོ་དགྱེས་པའི་རྡོ་རྗེས་བརྫུན་སྣང་གི་རི་མོ་བྲིས་པ་དགེའོ།། ཆོས་ཉིད་མཁའ་འགྲོའི་གསང་མཛོད་ལས༔ ཌཱ་ཀིའི་ཚོགས་མཆོད་རྒྱུན་ཁྱེར་སྙིང་པོ་བཞུགས༔ ཨོཾ༔ སྐྱེ་མེད་སྤྲོས་བྲལ་བྷནྡྷའི་ནང༔ ཨཱ༔ འགག་མེད་རིག་རྩལ་སྣ་ཚོགས་རྫས༔ ཧཱུྃ༔ ཟག་མེད་ཡེ་ཤེས་བདུད་རྩིར་གྱུར༔ ཧ་ཧོ་ཧྲཱིཿ འཁོར་འདས་དག་མཉམ་ཆེན་པོ་ལ༔ སྣང་རྩལ་འགག་མེད་མཆོད་པའི་རྫས༔ ཚོགས་ཀྱི་འཁོར་ལོའི་རྒྱན་དུ་ཤར༔ ཀུན་བཟང་མཆོད་སྤྲིན་བླ་ན་མེད༔ མཁའ་འགྲོ་དགྱེས་པའི་ཚོགས་ ༢༢༡༽སུ་འབུལ༔ འཛིན་ཞེན་བྲལ་བས་ཐུགས་དམ་བསྐང༔ གཉིས་སྣང་བག་ཆགས་དབྱིངས་སུ་བཤགས༔ ལོག་རྟོག་དབྱིངས་བསྒྲལ་ཞལ་དུ་བསྟབས༔ ཐབས་ཤེས་རྫས་མཆོག་དངོས་གྲུབ་རོལ༔ ཨ་ལ་ལ་ཧོ༔ སྣང་སྲིད་མགྲོན་གྱུར་ལྷག་མས་ཚིམས༔ བདག་གཞན་ཚོགས་གཉིས་ཡོངས་རྫོགས་ཤོག༔ དེ་ལྟར་འབད་པས་བསོད་ནམས་ཚོགས་རྫོགས་ནས༔ འབྲས་བུ་ཡེ་ཤེས་ཚོགས་ཆེན་རབ་རྫོགས་ཏེ༔ སྐུ་གཉིས་ཟུང་འཇུག་མཆོག་གི་ས་འཐོབ་འགྱུར༔ ཟབ་བོ་ཕྱི་རབས་སྐལ་ལྡན་ཉམས་སུ་ལོངས༔ སྐལ་མེད་ལོག་ལྟ་ཅན་ལ་གུ་ཧྱ་རྒྱ༔ དྲེགས་པ་རྣམ་གསུམ་གཉེར་ཟུངས་ས་མ་ཡ༔ རྒྱ་རྒྱ་རྒྱ༔ ༔ ཞེས་པ་ཌཱ་ཀིའི་ཚོགས་མཆོད་ཟབ་མོ་འདི་ཡང་པདྨ་འོད་གསལ་རྡོ་རྗེས་རིན་ཆེན་གཉིས་པའི་མཎྜལ་བཅས་བསྐུལ་ངོར་སྤྲང་མདོ་མེད་འཆོལ་མོ་སུ་ཁ་བཛྲ་གྱིས་ཆོས་ཉིད་དགོངས་པའི་ཀློང་ནས་བརྫུན་རིས་སུ་བྲིས་པ་དགེའོ།།

དགེའོ།། ༢༢༢༽