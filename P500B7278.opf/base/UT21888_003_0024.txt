༣༠༩༽ ཟབ་ཆོས་མཁའ་འགྲོའི་ཐུགས་ཐིག་གི་ཆ་ལག་མཁའ་འགྲོའི་སྲོག་སྒྲུབ་ཡང་བཅུད་སྙིང་པོའི་བསྐྱེད་རིམ་ཟུར་གསལ་རྡོ་རྗེའི་རྒྱ་ཅན་བཞུགས་སོ༔ ༣༡༠༽དཔལ་རྡོ་རྗེ་ཕག་མོ་ལ་ཕྱག་འཚལ་ལོ༔ གང་གི་རང་བཞིན་སྐྱེ་འགགས་སྤྲོས་དང་བྲལ༔ ལྷུན་གྲུབ་སྐུ་དང་ཡེ་ཤེས་འདུ་འབྲལ་མེད༔ ཐུགས་རྗེའི་མཛད་པ་སྒྱུ་འཕྲུལ་དཀྱིལ་འཁོར་གྱི༔ མངོན་གྱུར་ལམ་མཆོག་མྱུར་ལམ་འདི་རུ་བསྟན༔ སྐལ་བཟང་ལས་འཕྲོ་ལྡན་པའི་དཔལ་དུ་ཤོག༔ ས་མ་ཡ༔ རང་རིག་སེམས་ཀྱི་རྡོ་རྗེ་ཡེ་ནས་ཆོས་ཀྱི་སྐུ་འགྱུར་བ་མེད་པ་རྣམ་ཀུན་མཆོག་ལྡན་དོན་དམ་པ་དེ་བཞིན་ཉིད་དུ་ཡེ་སངས་རྒྱས་པའི་བདག་ཉིད་ཡིན་པར་རྟོགས་པ་བདག་དོན་ཆོས་སྐུར་སྣང་བའི་ཞེན་པ་དང༔ སྐད་ཅིག་གིས་རང་ལུས་འོད་ཀྱི་གོང་བུ་ཕྱི་ནང་སྒྲིབ་མེད་གསལ་བའི་རྩ་གསུམ་དྷུ་ཏིའི་དབུས་སུ་ཙིཏྟ་རིན་པོ་ཆེ་གཞལ་ཡས་ཁང་པ་མཚན་ཉིད་རབ་ཏུ་རྫོགས་པའི་ཀློང་དུ༔ རྒྱུ་དུས་སུ་འབྱུང་ལྔ་དང་འབྱུང་ལྔའི་བཅུད་དྭངས་མ་ལྔས་སྲོག་གི་རྟ་བྱེད༔ ལམ་དུས་སུ་འོད་ལྔའི་ཐིག་ལེ་ཕྱི་ནང་གསལ་སྒྲིབ་དང་བྲལ་བའི་དབུས་སུ༔ ཆོས་ཉིད་དག་པའི་ཡེ་གདངས་འགགས་པ་མེད་པ་རང་བྱུང་གི་ཡེ་ཤེས་དེ་ཀ་རྣམ་ཀུན་མཆོག་ལྡན་ ༣༡༡༽ རྡོ་རྗེ་ཕག་མོ་དམར་གསལ་གྲི་ཐོད་འཛིན་པ་དར་དང་རིན་པོ་ཆེ་དང་རུས་པའི་རྒྱན་དྲུག་གིས་སྤྲས་པ༔ མེ་ལོང་དང་དྲིལ་གཡེར་ལ་སོགས་པ་མཁའ་འགྲོའི་རྒྱན་ཡོངས་སུ་རྫོགས་པ༔ ཡབ་ཧེ་རུ་ཀ་སྦས་ཚུལ་རྩེ་གསུམ་མཆན་དུ་བརྟེན་པ༔ པད་ཉི་བམ་གྱི་གདན་ལ་གར་སྟབས་སུ་འགྱིང་ཞིང་ཡེ་ཤེས་ཀྱི་མེ་དཔུང་འབར་བའི་ཀློང་དུ་བཞུགས་པར་བསྒོམ༔ སྙིང་པདྨ་འདབ་བཞིའི་དབུས་སུ་རྩ་འདབ་བརྒྱད་ཡོད་པ་ལ༔ ཤར་དུ་ཆུའི་རྩ་འདབ་དཀར་པོ་གཅིག༔ ལྷོ་རུ་སའི་རྩ་འདབ་སེར་པོ་རྩ་གཉིས༔ ནུབ་ཏུ་མེའི་རྩ་འདབ་དམར་པོ་རྩ་ལྔ༔ བྱང་དུ་རླུང་གི་རྩ་འདབ་ལྗང་སྐྱ་རྩ་གཉིས༔ རྒྱུ་དུས་སུ་ཤར་དུ་ཆོས་ཉིད་ཀྱི་རྩ༔ ལྷོ་རུ་ཡེ་ཤེས་ཀྱི་རྩ༔

ནུབ་ཏུ་རང་རྒྱུད་ཀྱི་རྩ༔ བྱང་དུ་ཡོན་ཏན་གྱི་རྩ༔ ལམ་དུས་དུ་ཤར་དུ་ཀུན་གཞི༔ ལྷོ་རུ་ཀུན་གཞིའི་རྣམ་ཤེས༔ བྱང་དུ་ཉོན་ཤེས༔ དག་པའི་གནས་སྐབས་སུ་ཤར་དུ་ཀ་ཏི་གསེར་གྱི་རྩ་ཆེན༔ ལྷོར་ ༣༡༢༽ཤེལ་སྦུག༔ ནུབ་ཏུ་དར་དཀར་སྣལ་མ་དང་ཕྲ་ལ་འགྲིལ་མ༔ བྱང་དུ་སྟོང་པ་རང་གྲོལ་རྣམས་ཀྱིས་ཡེ་ཤེས་ཀྱི་འཆར་ནུབ་བྱེད་པའོ༔ ཤར་དུ་རྡོ་རྗེ་མཁའ་འགྲོ་དཀར་གསལ་རུས་པའི་རྒྱན་དྲུག་དང་དར་དང་རིན་པོ་ཆེས་སྤྲས་པ༔ ཕྱག་གཡས་རྡོ་རྗེས་མཚན་པའི་གྲི་གུག་དང་གཡོན་བྷན་ཁྲག་འཛིན་པ༔ སྤྱི་བོར་ཕག་ཞལ་དཀར་པོས་མཛེས་པ༔ ཡེ་ཤེས་འོད་ལྔ་འཁྱིལ་བའི་ཀློང་དུ་རང་རང་རིགས་ཀྱི་མཁའ་འགྲོ་བྱེ་བས་བསྐོར་བར་བསྒོམ༔ ལྷོ་རུ་རིན་ཆེན་མཁའ་འགྲོ༔ ནུབ་ཏུ་པདྨ་མཁའ་འགྲོ༔ བྱང་དུ་ལས་ཀྱི་མཁའ་འགྲོ་རང་རང་རིགས་ཀྱི་མཁའ་འགྲོ་བྱེ་བས་བསྐོར་བར་བསྒོམ༔ གཞན་ཡང་གྲངས་ཅན་གྲངས་མེད་ཀྱི་རྩ་གནས་ཐམས་ཅད་གདན་གསུམ་ཚང་བའི་དཀྱིལ་འཁོར་མ་ལུས་ཤིང་ལུས་པ་མེད་པ་ཐམས་ཅད་གདོད་ནས་རྣམ་དག་སྐུ་གསུམ་འདུ་འབྲལ་མེད་པ་མཁའ་མཉམ་ཀློང་གི་དཀྱིལ་འཁོར་དུ་སྣང་ལ་རང་བཞིན་མེད་པ་གསལ་ལ་དེར་འཛིན་དང་བྲལ་བ་མཁའ་ལ་འཇའ་ཚོན་བཀྲ་བ་བཞིན་དུ་བསྒོམས་པས་གཞན་དོན་ཐུགས་རྗེའི་སྒྱུ་འཕྲུལ་གྱིས་སྟོང་པར་འཛིན་པའི་ཡུལ་དག་ ༣༡༣༽ནས་ཟུང་འཇུག་དག་པ་གཉིས་ལྡན་ཆོས་ཀྱི་སྐུ་མངོན་སུམ་དུ་འགྲུབ་པར་བྱེད་པའོ༔ དེའི་གདངས་ལས་བརྗོད་མེད་རང་གསལ་སྔགས་ཀྱི་འཕྲོ་འདུ་བཞི་ལྡན་གྱི་རླུང་ལ་བརྟེན་ནས་འབྱིན་འཇུག་སྔགས་ཀྱི་འཁོར་ལོ་ནི༔ གཙོ་མོའི་ཐུགས་ཀར་པདྨ་དམར་པོ་འདབ་བཞིའི་དབུས་སུ་མཿདམར་པོ༔ ཤར་དུ་ཧཿདཀར་པོ༔ ལྷོ་རུ་རིཿསེར་པོ༔ ནུབ་ཏུ་ནིཿདམར་པོ༔ བྱང་དུ་སཿལྗང་གུ་རྣམས་ལུ་གུ་རྒྱུད་དུ་འཁོར་བ་ལས་འོད་ཟེར་འཕྲོ་འདུས་དོན་གཉིས་བྱས་ཏེ་ཚུར་འདུས་པ་ལས་སྣང་སྲིད་འཁོར་འདས་ཐམས་ཅད་དག་པ་རབ་འབྱམས་ཆེན་པོ་རྒྱལ་བའི་དཀྱིལ་འཁོར་དུ་མངོན་པར་སངས་རྒྱས་པར་བསམ་པས་སྣང་གྲགས་རིག་པ་འོད་གསལ་ཆོས་ཉིད་ཀྱི་རོལ་པར་རྫོགས་ནས་ཟུང་འཇུག་ཕྱག་རྒྱ་ཆེན་པོར་གྲོལ་བ་ཐོབ་པར་ངེས་སོ༔

ཅེས་པ་འདིའང་དུས་རིང་མོ་ནས་ཆོས་ཀྱི་བདག་པོར་ངེས་ཀྱང་སྙོམས་ལས་སུ་ལུས་ཚེ་སྔོན་སྨོན་གྱི་མཐུ་གློ་བུར་དུ་སད་པས་རྐྱེན་བྱས་ཏེ་ཆོས་འདིའི་བདག་པོ་ཤཱི་ལ་བཛྲ་གྱི་བཞེད་དོན་དུ་འཆོལ་མོ་ཀུན་བཟང་བདེ་སྐྱོང་དབང་མོས་བྲིས་པའོ།། དགེའོ།། ༣༡༤༽