༣༧༡༽ ཆོས་ཉིད་མཁའ་འགྲོའི་གསང་མཛོད་ལས༔ རྗེ་བཙུན་འཕགས་མའི་གསོལ་འདེབས་བྱིན་རླབས་དཔལ་སྟེར་བཞུགས༔ ན་མོ་གུ་རུ་པདྨ་ཀཱ་ར་ཡེ༔ 

རིམ་གཉིས་ལམ་འཇུག་རྣལ་འབྱོར་པས༔ སྒོ་གསུམ་མི་ཕྱེད་དད་གུས་ཀྱིས༔ གསོལ་འདེབས་རིམ་པ་འདི་ལྟར་བྱ༔ ཨེ་མ་ཧོཿ ཆོས་སྐུ་སྣང་མཐའ་ལོངས་སྐུ་སྤྱན་རས་གཟིགས༔ སྤྲུལ་སྐུ་རིགས་གསུམ་འགྲོ་མགོན་པདྨ་འབྱུང༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ བྱིན་རླབས་ཡེ་ཤེས་དབང་དང་དངོས་གྲུབ་སྩོལ༔ ཡེ་ཤེས་མཚོ་རྒྱལ་ནམ་སྙིང་ཞི་བ་མཚོ༔ བཀའ་བབས་དོན་བརྒྱུད་བླ་མར་གསོལ༴ བྱིན་རླབས་ཡེ་ཤེས༴ དུས་གསུམ་རྒྱལ་བའི་ཕྲིན་ལས་གཅིག་བསྡུས་དཔལ༔ དཀྱིལ་འཁོར་འཁོར་ལོའི་དབང་ཕྱུག་རྗེ་བཙུན་མ༔ འཕགས་མ་སྒྲོལ་མ་ཉེར་གཅིག་ལྷ་མོར་བཅསཿ ཕྱོགས་བཅུའི་སངས་རྒྱས་བྱང་སེམས་ཐམས་ཅད་ལ༔ གསོལ་བ་འདེབས་སོ་བྱིན་རླབས་དབང་བསྐུར་སྩོལ༔ རིམ་གཉིས་གྲུབ་འབྲས་མངོན་དུ་གྱུར་པ་དང༔ བྱིན་རླབས་ཡེ་ཤེས༴ ཡོངས་གྲུབ་གདན་གསུམ་བཀོད་པའི་གཞལ་ཡས་ནས༔ ཞི་བ་རྡོར་དབྱིངས་འབར་བ་ཁྲག་འཐུང་ཚོགས༔ རྩ་གསུམ་དཔའ་བོ་ ༣༧༢༽མཁའ་འགྲོ་དམ་ཅན་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ བྱིན་རླབས་ཡེ་ཤེས༴ བསྐྱེད་རིམ་རྣམ་དག་སྣོད་བཅུད་ལྷ་སྐུར་དག༔ རྫོགས་རིམ་རྩ་རླུང་ཐིག་ལེ་བཅུད་དུ་སྨིན༔ རིག་པ་མི་འགྱུར་སྲིད་ཞི་མཉམ་ཉིད་རྫོགས༔ ཚེ་འདིར་འཆི་བའི་ལམ་ལ་མི་ལྟོས་པར༔ ཟུང་འཇུག་རྡོ་རྗེ་འཆང་གི་ས་ཐོབ་ཤོག༔ ཞེས་པ་མོས་གུས་ཀྱིས་བསྐུལ་ནས༔ གསོལ་འདེབས་འདི་ལ་བརྩོན་གྱུར་ན༔ རིམ་གཉིས་ལམ་མཆོག་མངོན་གྱུར་ནས༔ དོན་གཉིས་རིམ་གྱིས་འབྱུང་བར་ངེས༔ ཐེ་ཚོམ་མེད་དོ་ས་མ་ཡ༔ རྒྱ་རྒྱ་རྒྱ༔ ཅེས་པ་འདི་ཡང་བོ་དྷ་དང་ཉི་མ་སྒྲོན་མའི་བཞེད་སྐོང་དུ་སེར་དགོན་དབེན་གནས་མཚམས་ཁྲོད་དགའ་བའི་ལྗོངས་ནས་བདེ་བའི་རྡོ་རྗེས་ཡིག་མེད་མཁའ་འགྲོའི་བརྡ་ལས་ཞལ་བཤུས་པའི་ཡི་གེ་པ་ནི་བུ་ཆུང་དགེ་བཙུན་ཤཱི་ལ་བཛྲ་གྱིས་བགྱིས་པའོ།། མངྒ་ལམ།།