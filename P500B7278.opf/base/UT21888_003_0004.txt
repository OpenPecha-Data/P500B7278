༡༡༣༽

གཏོར་ཟོར་གདབ་པ་ནི༔ ཧཱུྃ་བྷྱོ༔ གསོན་ཅིག་དགོངས་ཤིག་ཡེ་ཤེས་སྤྱན་ལྡན་རྣམས༔ བདག་ནི་དགྲ་ཡིས་རྒོལ་ངན་མ་བཟོད་ནས༔ མངོན་སྤྱོད་དྲག་པོའི་ལས་ལ་བརྩོན་པ་ཡིས༔ ལྷ་དང་སྲུང་མའི་མཐུ་ནུས་རྩལ་ཕྱུངས་ལ༔ དྲག་པོ་དམར་གཏོར་འདི་ཡི་ཟོར་སྣ་དྲོངས༔ སྟེང་གི་ལྷ་ལ་དྲག་པོའི་ཟོར་མི་འཕང༔ དྲག་པོའི་ཟོར་སྣ་དགྲ་བགེགས་སྟེང་དུ་དྲོངས༔ བར་གྱི་གཉན་ལ་དྲག་པོའི་ཟོར་མི་འཕང༔ དྲག་པོའི་ཟོར་སྣ་དགྲེགས༴ འོག་གི་ཀླུ་ལ་དྲག་པོའི༴ དྲག་པོའི་ཟོར་སྣ༴ གཡས་ཕྱོགས་ལ་གནས་ལྷ་རྣམས་གཡས་སུ་ཟུར༔ དྲག་པོའི་ཟོར་སྣ༴ གཡོན་ཕྱོགས་ལ་གནས་ལྷ་རྣམས་གཡོན༴ དྲག་པོའི་ཟོར་སྣ་དགྲེགས༴ ཐད་སོར་འདུག་པ་རྣམས་ཀྱི་སྐུ་ཟུར་ལ༔ དྲག་པོའི་ཟོར་སྣ༴ མ་གཡེལ་མ་འགྱང་ལྷ་དང་སྲུང་མའི་ཚོགས༔ དྲག་ཤུལ་རྔམས་པའི་སྐུ་རུ་ད་བཞེངས་ལ༔ ཐུན་མཚོན་ཟོར་གྱི་བལ་ཁ་དགྲ་ལ་ཕོབས༔ བསྟན་པའི་རུ་ཏྲ་མཐའ་དམག་ཀླ་ཀློ་དང༔ བོད་ཁམས་ཕུང་བྱེད་རྒྱ་འདྲེ་འབྱུང་པོའི་རིགས༔ གཏན་ནས་བརླག་བསྒྲལ་ ༡༡༤༽དྲག་པོའི་ཕྲིན་ལས་ཀྱིས༔ རྗེས་ཤུལ་ལྷག་མ་མེད་པར་རྡུལ་དུ་རློག༔ མདའ་འཕང་སླར་ལ་མི་ལྡོག་ཇི་བཞིན་དུ༔ དྲག་པོ་དམར་གྱིས་ཟོར་ཁ་དགྲ་ལ་ཕོབས༔ སྡང་བར་བྱེད་པའི་དགྲ་བོའི་སྟེང་དུ་ཕོབས༔ གནོད་པར་བྱེད་པའི་བགེགས་ཀྱི་སྟེང་དུ་ཕོབས༔ ཐུགས་དམ་དུས་ལ་བབ་བོ་ས་མ་ཡ༔ སྤུ་གྲིའི་སྔགས་མཐར༔ སངས་རྒྱས་བསྟན་པའི་རུ་ཏྲ་གནོད་བྱེད་དགྲ་བགེགས་གདུག་པ་ཅན་རྣམས་ཀྱི་བླ་ཚེ་སྲོག་གི་སྟེང་དུ་མཱ་ར་ཡ་ཕོབ་ཛ་ཕོབ་ཛཿ ཞེས་བརྗོད་ནས་གཏོར་མ་རྣམས་དྲག་པོའི་ཐུན་མཚོན་སྣ་ཚོགས་ཀྱི་རང་བཞིན་དུ་གྱུར་བས་མཐའ་འདི་སྟོད་ཧོར་ཧ་ར་ནག་པོ་ལ་སོགས་པ་སངས་རྒྱས་ཀྱི་བསྟན་པ་ལ་གནོད་ཅིང་འཚེ་བར་བྱེད་པའི་གཟུགས་ཅན་གཟུགས་མེད་ཀྱི་དགྲ་བགེགས་རྣམས་ཀྱི་བླ་སྲོག་མཐུ་ནུས་ལོངས་སྤྱོད་དང་བཅས་པ་ཐམས་ཅད་ཤྭ་མོང་ལ་སེར་བ་ཕོག་པ་ལྟར་རྗེས་ཤུལ་མེད་དུ་བརླག་པར་བསམ་མོ༔ འདིར་བརྩོན་དྲག་པོ་མངོན་སྤྱོད་ཀྱི༔

ཕྲིན་ལས་འགྲུབ་པར་ཐེ་ཚོམ་མེད༔ སྐལ་ལྡན་བུ་ཡིས་ཉམས་སུ་ལོངས༔ སྐལ་མེད་རྣམས་ལ་འདི་མ་འཕྲད༔ གཏེར་གྱི་སྲུང་མས་གཉེར་གྱིས་ཤིག༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པ་འདི་ཡང་བདེ་བའི་རྡོ་རྗེའི་ཉམས་ཆོས་སོ།། དགེའོ།།