༣༤༣༽ ཆོས་ཉིད་མཁའ་འགྲོའི་གསང་མཛོད་ལས༔ དབང་ཆེན་པདྨ་ཧེ་རུ་ཀའི་ཆ་ལག་དྲག་པོའི་ལས་ཀྱི་སྦྱོར་བ་བཞུགས༔ ན་མོ་པདྨ་ཀཱ་ར་ཡེ༔ 

པདྨ་ཧེ་རུ་ཀ་ལ་བདུད༔ དྲག་པོའི་ལས་ཀྱི་ཆ་རྐྱེན་དུ༔ དཀར་གསུམ་གཏོར་མ་སྐྱེམས་བཅས་བཤམས༔ ཏིང་ངེ་འཛིན་གྱི་ནུས་བྱིན་བརླབ༔ འབྲུ་གསུམ་ཡི་གེས་བདུད་རྩིར་བསྒྱུར༔ དེ་ནས་གསེར་སྐྱེམས་འབུལ་བ་ནི༔ རཾ་ཡཾ་ཁཾ༔ ཨོཾ་ཨཱཿཧཱུྃ༔ སྐྱབས་གནས་རིན་ཆེན་དཀོན་མཆོག་རྣམ་གསུམ་དང༔ བརྒྱུད་གསུམ་བླ་མ་རིག་འཛིན་རྒྱ་མཚོའི་ཚོགས༔ གསེར་སྐྱེམས་འདི་བཞེས་མངོན་སྤྱོད་ཕྲིན་ལས་མཛོད༔ རྒྱུད་སྡེ་རྒྱ་མཚོ་ཐེག་དགུར་འབྲེལ་བ་ཡི༔ བཀའ་དགོངས་ཕུར་གསུམ་ཡི་དམ་ལྷ་ཚོགས་རྣམས༔ གསེར་སྐྱེམས་འདི་བཞེས་མངོན་སྤྱོད་ཕྲིན་ལས་མཛོད༔ གནས་ཡུལ་ཞིང་སྐྱོང་དཔའ་བོ་མཁའ་འགྲོ་དང༔ དམ་ཅན་གཏེར་བདག་བསྟན་སྲུང་རྒྱ་མཚོ་ལ༔ གསེར་སྐྱེམས༴ ཕྱོགས་འདིར་རྒྱུ་བའི་དཀར་ཕྱོགས་སྐྱོང་བའི་ལྷ༔ ཕོ་ལྷ་དགྲ་བླ་འགོ་བའི་ལྷ་ལྔ་སོགས༔ དྲག་ཤུལ་མྱུར་མགྱོགས་ལྡན་པའི་སྲུང་མ་ལ༔ གསེར་སྐྱེམས༴ དམ་ཉམས་དགྲ་བགེགས་འགུགས་བསྒྲལ་དུས་ལ་བབས༔ ཐུགས་དམ་མ་གཡེལ་མངོན་སྤྱོད་ལས་མཛོད་ཅིག༔ ༣༤༤༽ དེ་ནས་གཟུ་དཔང་ནི༔ ཀྱཻ༔ ཡེ་ཤེས་སྤྱན་ལྡན་མཁྱེན་བརྩེ་ནུས་པའི་བདག༔ བརྒྱུད་གསུམ་རིག་འཛིན་བླ་མ་གཟུ་དང་དཔང༔ ཡི་དམ་ཞི་ཁྲོའི་ལྷ་ཚོགས༴ སྐུ་གསུམ་ཡེ་ཤེས་མཁའ་འགྲོ༴ བསྟན་སྲུང་དམ་ཅན་རྒྱ་མཚོ༴ ཁྱེད་རྣམས་གཟུ་དཔང་མཁྱེན་བརྩེའི་སྤྱན་མ་བརྟུལ༔ ང་ནི་མ་ལན་བྱང་ཆུབ་བསྒྲུབ་པ་ལ༔ དམ་ཉམས་དགྲ་བོས་སྒྲུབ་ཏུ་མ་སྟེར་རོ༔ བསམ་གཏན་སེམས་དཀྲུགས་སྒྲུབ་པོའི་ཚོགས་ཀྱང་བཅག༔ དགོན་སྡེ་བཅོམ་ཞིང་བསྟན་པ་རྨང་ནས་བཤིག༔ མཐའ་མི་ཧ་རར་བསྡེབས་ནས་ནང་འཁྲུགས་བྱེད༔ ཉེས་མེད་སེམས་ཅན་ཡོངས་ལ་གནོད་པ་བརྩམས༔ དཀར་ཕྱོགས་སྡང་ཞིང་ནག་ཕྱོགས་གྲོགས་སུ་བསྟེན༔ བཀའ་ལས་འགལ་ཞིང་དམ་ལས་ལོག་པ་ཡི༔ ཞིང་བཅུའི་རུ་ཏྲ་དམ་ཉམས་སྡིག་ཅན་འདི༔ མངོན་སྤྱོད་དྲག་པོའི་ལས་ཀྱིས་མ་འདུལ་ན༔ རྒྱལ་བསྟན་བཤིག་ཅིང་བཤད་སྒྲུབ་བསྟན་པ་ཉམས༔ སེམས་ཅན་ཡོངས་ལ་གནོད་ཅིང་ངན་འགྲོར་འཕེན༔ ཁོ་ཡང་ལས་ཀྱི་རྣམ་སྨིན་གཏིང་རེ་ཟབ༔

ཐར་མེད་དུཿཁའི་གནས་སུ་ལྟུང་ཉེ་བས༔ ཁྱེད་རྣམས་ཐུགས་དམ་མ་གཡེལ་གཟུ་དང་དཔང༔ ཞིང་བཅུ་ཚང་བའི་དམ་ཉམས་དགྲ་བགེགས་རྣམས༔ མངོན་སྤྱོད་དྲག་པོའི་ལས་ཀྱིས་ ༣༤༥༽ ཚར་ཆོད་ལ༔ འགུགས་བསྒྲལ་སྒྲོལ་བའི་ཕྲིན་ལས་འགྲུབ་པར་མཛོད༔ ཐུགས་དམ་དུས་ལ་བབ་བོ་ས་མ་ཡ༔ དེ་ནས་ཕུར་བུ་བྱིན་གྱིས་བརླབ་པ་ནི༔ བདག་ཉིད་དབང་ཆེན་ཡབ་ཡུམ་དུ་གསལ་བའི་ཕྱག་གཡས་ཟླ་བའི་དཀྱིལ་འཁོར་དང་གཡོན་པ་ཉི་མའི་གདན་ལ་རིགས་ལྔ་ཡབ་ཡུམ་གསལ་བའི་སྦྱོར་མཚམས་ནས་བྱང་ཆུབ་སེམས་ཀྱི་སྤྲིན་ཆེན་སྲས་ཀྱི་རྣམ་པར་ཡེ་ཤེས་ཀྱི་ཁྲོ་བོ་ཀཱི་ལ་ཡ་གར་དགུའི་ཉམས་དང་ལྡན་ཅིང་གཟི་བརྗིད་འོད་ཕུང་རབ་ཏུ་འབར་བ༔ སྐུ་སྨད་གནམ་ལྕགས་ཀྱི་ཕུར་བུ་རྣོ་དབལ་དང་ལྡན་ཅིང་གནོད་བྱེད་དགྲ་བགེགས་ཐམས་ཅད་འགུགས་བསྒྲལ་བརླག་པར་བྱེད་པའི་མཐུ་ནུས་དང་ལྡན་པར་བསྐྱེད་དོ༔ དེའི་གནས་གསུམ་ལས་འོད་འཕྲོས་པས་སྐུ་གསུམ་དབྱིངས་བཞུགས་ཀྱི་རྒྱལ་བ་སྲས་དང་བཅས་པ་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་མཐུ་དང་ནུས་པ་བྱིན་རླབས་ཡེ་ཤེས་ཀྱི་དབང་བྱིན་ཐམས་ཅད་འོད་ཟེར་དཀར་དམར་མཐིང་གསུམ་གྱི་རྣམ་པར་བྱུང་ནས་ཕུར་བུ་ལ་ཐིམ་པས་དབང་བྱིན་ནུས་པ་ཐམས་ཅད་ཡོངས་སུ་རྫོགས་པར་གྱུར༔ ཨོཾ་བཛྲ་ཀཱི་ལི་ཀཱི་ལ་ཡ་ཕུར་པ་ཏ་ཀཱ་ཡ་ཝཱཀྐ་ཙིཏྟ་སརྦ་ཨ་བྷི་ཥིཉྩ་ཧཱུྃ༔ ཨ་བྷི་ཥིཉྩ་སྟྭྃ༔ དེ་ནས་ཚེ་ལུང་ནི༔ ངོ་བོ་སྐུ་གསུམ་ལྷུན་གྱིས་གྲུབ་པ་ ༣༤༦༽ལ་རང་བཞིན་རྡོ་རྗེ་གསུམ་གྱི་རྣམ་པར་ཤར་བའི་ཕུར་པ་དེ་ཉིད་དགྲ་བགེགས་ཀྱི་སྙིང་གར་འདྲིལ་བ་ཙམ་གྱིས་འོ་མ་ལས་མར་ཐོན་པ་ལྟར་ཁོའི་ཚེ་བསོད་མཐུ་ནུས་ཐམས་ཅད་འདུས་པའི་ངོ་བོ་ཡི་གེ་ནྲྀ་ལྗང་གུའི་རྣམ་པར་ཕུར་བུའི་ཁོང་སེང་ནས་བརྒྱུད་དེ་འོད་ཀྱི་རྣམ་པར་རང་གི་སྙིང་གར་ཐིམ་པས་ཚེ་བསོད་དཔལ་ཡོན་མཐུ་ནུས་ཐམས་ཅད་འཕེལ་ཞིང་རྒྱས་པར་བསམ༔ ཡང་ཕུར་པ་དེ་ཉིད་དགྲ་བགེགས་ཀྱི་སྙིང་གར་ཚད་པ་ཙམ་གྱིས་ཁོའི་བླའི་ངོ་བོ་ཡི་གེ་ནྲྀཿཡིག་འོད་དང་བཅས་པ་ཆུ་ཐིག་ཧུབ་ཀྱིས་བཏུངས་པ་ལྟར་ཕུར་བུའི་རྩེ་མོར་འུབ་ཀྱིས་འདུས་ཏེ་ཕུར་པ་ལ་ཐིམ་པར་ཕུར་པ་དེ་ཉིད་མཐུ་སྟོབས་ནུས་བྱིན་གཟི་འོད་བཀྲག་མདངས་དང་ལྡན་ཅིང་རྒྱལ་བ་རྣམས་ཀྱི་ཕྲིན་ལས་ཡོངས་སུ་རྫོགས་པའི་མཐུ་བྱིན་དང་ལྡན་པར་བསམ༔

དེ་ནས་ཁྲུས་ལུང་ནི༔ སླར་ཡང་ཕུར་པའི་རྩེ་མོ་ནས་བྱིན་རླབས་ཡེ་ཤེས་ཀྱི་འོད་ཕུང་དཀར་གསལ་ཟླ་བའི་མདངས་ལྟར་ཐིབ་ཀྱིས་བྱུང་ནས་དགྲ་བགེགས་ལ་ཕོག་པས་ཁོའི་རྒྱུད་ཀྱི་ལས་དང་ཉོན་མོངས་པའི་སྡིག་སྒྲིབ་ཐམས་ཅད་བ་མོ་ལ་ཉི་ཟེར་ཕོག་པ་ལྟར་སངས་ཀྱིས་དག་ནས་མེ་ལོང་གཡའ་བྲལ་བཞིན་དུ་གྱུར་པར་བསམ༔ ཨོཾ་སརྦ་པ་པཾ་ད་ཧ་ན་ཤུདྡྷེ་བི་ཤུདྡྷི་སརྦ་ཨ་པ་ན་ཡེ་སྭཱ་ཧཱ༔ ༣༤༧༽ དེ་ནས་གནས་ལུང་ནི༔ ཡང་ཕུར་པ་དེ་ཉིད་དགྲ་བགཻགས་ཀྱི་སྙིང་ལ་གཟིར་བས་རྣམ་པར་ཤེས་པའི་ངོ་བོ་ཐིག་ལེ་དཀར་པོ་ཨ་ཡིག་གིས་མཚན་པ་ཅན་དུ་གྱུར་ནས་ཕུར་པའིརྩེ་མོར་འུབ་ཀྱིས་འདུས་ཏེ་ཁོང་སེང་ནས་ཡར་དྲངས་ཏེ་དུག་གསུམ་ཉོན་འཁྲུལ་གྱི་སྒྲིབ་པ་མ་ལུས་པ་སྦྱངས༔ སྐུ་གསུམ་མཉམ་པ་ཉིད་ཀྱི་དོན་རྒྱུད་ལ་སྐྱེས་ནས་མདུན་བསྐྱེད་ལྷའི་ཐུགས་ཀར་ཐིམ་པས་འཁྲུལ་མེད་ཀ་དག་གི་དབྱིངས་སུ་སངས་རྒྱས་པར་གྱུར༔ ཨཱཿ ཕཊཿ ཕཊཿ ཕཊཿ ཅེས་བརྗོད་མི་དམིགས་ཁྱབ་བརྡལ་ངང༔ སྒྱུ་མའི་འཕྲུལ་འཁོར་ཞིག་པ་བཞིན༔ ཀ་དག་དབྱིངས་སུ་འབྱམས་བླས་བྱ༔ དེ་ནས་གཟུགས་ཕུང་འཁོར་བའི་རྒྱུ༔ རྒྱལ་བའི་ཕྲིན་ལས་ཟོར་གྱིས་བརླག༔ དེ་ལྟར་གནད་དང་ལྡན་གྱུར་ན༔ དོན་གཉིས་གྲུབ་ནས་ཚེ་འདི་རུ༔ ཧེ་རུ་ཀ་པ་མངོན་གྱུར་ངེས༔ ཐེ་ཚོམ་མེད་དོ་ས་མ་ཡ༔ ལས་ཅན་བུ་དང་འཕྲད་པར་ཤོག༔ སྐལ་མེད་རྣམས་ལ་འདི་མ་འཕྲད༔ དྲེགས་པ་རྣམ་གསུམ་གཉེར་གྱིས་ཤིག༔ ས་མ་ཡཿ རྒྱ་རྒྱ་རྒྱ༔ བརྡ་ཐིམ༔ ༔ ཞེས་པ་འདིའང་རང་གི་ཉེ་གནས་ཡི་གེའི་རིག་བྱེད་ཤཱཀྱའི་དགེ་བཙུན་དམ་པ་ཚུལ་ཁྲིམས་རྡོ་རྗེས་ནན་ཆེར་བསྐུལ་ངོར་སུ་ཁ་བཛྲ་གྱིས་ཉམས་ཆོས་ཡིག་རིས་སུ་བྲིས་པའོ།། མངྒ་ལམ།། ༣༤༨༽