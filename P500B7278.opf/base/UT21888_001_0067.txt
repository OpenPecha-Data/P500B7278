༩༧༽ ཆོས་ཉིད་མཁའ་འགྲོའི་གསང་མཛོད་ལས༔ འཛབ་བསྐུལ་གསོལ་འདེབས་དངོས་གྲུབ་བུམ་བཟང་བཞུགས༔ ན་མོ་གུ་རུ་པདྨ་ཀཱ་ར་ཡེ༔ 

མཚོ་སྐྱེས་རྡོ་རྗེ་འཆང་ལ་འདུད༔ མ་འོངས་སྙིགས་མ་ལྔ་ཡི་དུས༔ མཚོ་རྒྱལ་བདག་གི་རྗེས་འཇུག་རྣམས༔ རིམ་གཉིས་གྲུབ་འབྲས་ཐོབ་པའི་ཕྱིར༔ གསོལ་འདེབས་དངོས་གྲུབ་བུམ་བཟང་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ རང་ཉིད་ཐ་མལ་སྣང་ཞེན་སྤོངས༔ སྣང་གྲགས་ལྷ་སྔགས་རོལ་པར་དམིགས༔ སྤོས་སྲེགས་རོལ་མོ་དབྱངས་སྙན་བཅས༔ མོས་གུས་གསོལ་འདེབས་འདི་ལ་བརྩོན༔ ཨོཾ་ཨཱཿཧཱུྃ༔ གདོད་མའི་མགོན་པོ་ཀུན་བཟང་ཡབ་ཡུམ་དང༔ ལྷུན་གྲུབ་ལོངས་སྐུ་རིགས་ལྔ་གངས་ཆེན་མཚོ༔ ཐུགས་རྗེའི་བདག་ཉིད་རིགས་གསུམ་མགོན་པོ་ལ༔ གསོལ་བ་འདེབས་སོ་སྒོ་གསུམ་བྱིན་གྱིས་རློབས༔ ལྷ་སྔགས་ཆོས་ཉིད་དག་པ་རབ་འབྱམས་ཀྱི༔ རོལ་པར་དག་རྫོགས་སྨིན་པ་མཐར་ཕྱིན་ནས༔ ཟུང་འཇུག་ཕྱག་རྒྱ་ཆེན་པོའི་དངོས་གྲུབ་སྩོལ༔ དགའ་རབ་ཤྲཱི་སིང་ཛྙཱ་ན་སུ་ཏྲ་དང༔ པདྨ་འབྱུང་གནས་བཱི་མ་ལ་མི་ཏྲ༔ བཻ་རོ་ནམ་སྙིང་མཁར་ཆེན་མཚོ་རྒྱལ་དང༔ རྗེ་འབངས་གྲུབ་བརྙེས་རིག་འཛིན་ཚོགས་བཅས་ལ༔ གསོལ་བ་འདེབས་སོ༴ ལྷ་སྔགས་ཆོས་ཉིད༴ རོལ་པར་དག་རྫོགས༴ ༩༨༽ཟུང་འཇུག་ཕྱག་རྒྱ༴ རིགས་ཀུན་འཁོར་ལོའི་ཁྱབ་བདག་བདུད་འཇོམས་གླིང༔ བཀའ་དྲིན་འཁོར་མེད་པདྨ་ལས་འབྲེལ་དང༔ རྩ་བརྒྱུད་རིག་འཛིན་བླ་མའི་ཚོགས་རྣམས་ལ༔ གསོལ་བ༴ ལྷ་སྔགས༴ རོལ་པར༴ ཟུང་འཇུག༴ ཞི་ཁྲོ་ཡི་དམ་འདུས་པའི་ལྷ་ཚོགས་དང༔ བཀའ་དགོངས་ཕུར་གཤིན་བདེ་གསང་ལ་སོགས་པའི༔ རྒྱུད་སྡེ་བཞི་དྲུག་དཀྱིལ་འཁོར་རབ་འབྱམས་ལྷར༔ གསོལ་བ༴ ལྷ་སྔགས༴ རོལ་པར༴ ཟུང་འཇུག༴ དག་པ་གཉིས་ལྡན་ཆོས་སྐུ་ཡུམ་ཆེན་མོ༔ ལོངས་སྐུ་རྡོ་རྗེ་ཕག་མོ་རྣལ་འབྱོར་མ༔ སྤྲུལ་སྐུ་མན་དཱ་ར་དང་ཞི་བ་མཚོ༔ གནས་གསུམ་དཔའ་བོ་ཌཱ་ཀི་རྒྱ་མཚོ་ལ༔ གསོལ་བ༴ ལྷ་སྔགས༴ རོལ་པར༴ ཟུང་འཇུག༴ ཕན་བདེའི་འབྱུང་གནས་སངས་རྒྱས་བསྟན་སྲུང་བ༔ གནོད་སྦྱིན་ནོར་ལྷ་གཏེར་བདག་དམ་ཅན་དང༔ ཆོས་སྐྱོང་ཕོ་རྒྱུད་མོ་རྒྱུད་དྲེགས་པའི་ཚོགས༔ བཀའ་དང་དམ་ཚིག་ལ་གནས་སྲུང་མ་ལ༔ གསོལ་བ་འདེབས་སོ་ཕྱི་ནང་བར་ཆད་གསོལ༔

ཚེ་སྒྲུབ་མཐར་སོན་དོན་གཉིས་འགྲུབ་པ་དང༔ གང་བརྩམས་ལས་ཀུན་ཐོགས་མེད་ཕྲིན་ལས་མཛོད༔ བླ་མ་ལྷ་དང་རྩ་གསུམ་བྱིན་རླབས་ཀྱིས༔ སྒྲུབ་པོའི་སྒོ་གསུམ་རྡོ་རྗེ་གསུམ་དུ་འཕོས༔ ༩༩༽ལྷ་སྔགས་ཆོས་ཉིད་དག་པར་འབྱམས་ཀྱི༔ རོལ་པར་དག་སྨིན་རྫོགས་པ་མཐར་ཕྱིན་ནས༔ ཁ་སྦྱོར་བདུན་ལྡན་དག་པ་ཡེ་སངས་རྒྱས༔ གདོད་མའི་གཞི་རུ་འོད་སྐུར་གྲོལ་བར་ཤོག༔ ཅེས་བརྗོད་དཀྱིལ་འཁོར་གསུམ་ལྡན་གྱི༔ ངང་ལ་མི་འདའི་གནད་ཟབ་མོ༔ ཚུལ་བཞིན་དམིགས་གནད་ལྡན་མྱུར་ན༔ མ་དག་སྒོ་གསུམ་སྒྲིབ་དག་ནས༔ ཕྱི་ནང་གཞན་གསུམ་དག་སྨིན་རྫོགས༔ ལྷ་དང་སྣང་བ་ཆོས་ཉིད་གསུམ༔ དབྱེར་མེད་ཟུང་འཇུག་ཕྱག་རྒྱའི་སྐུ༔ མངོན་གྱུར་ཐོབ་པར་ཐེ་ཚོམ་མེད༔ བཀའ་སྲུང་དྲེགས་པ་རྣམས་གསུམ་གྱིས༔ ཐུབ་པར་སྲུངས་ཤིག་ས་མ་ཡ༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་ལ་འདི་མ་འཕྲད༔ ཆོས་བདག་མཆོག་གི་བུ་ལྔ་དང༔ པདྨའི་མིང་གི་དཔལ་དུ་སྤྲོད༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གཏད་རྒྱ༔ གུ་ཧྱ༔ བརྡ་ཐིམ༔ ༔ ཅེས་པ་འདི་ཡང་བུ་སློབ་ཆོས་བདག་རྣམས་ཀྱིས་ནན་ཆེར་བསྐུལ་ངོར་སྙོམས་ལས་པ་སུ་ཁ་བཛྲས་ཉམས་ཆོས་ཡིག་རིས་སུ་བྲིས་པའོ།། དགེའོ།། ༡༠༠༽