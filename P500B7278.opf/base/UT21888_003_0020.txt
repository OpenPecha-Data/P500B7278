༢༧༡༽སྙན་བརྒྱུད་ལས༔ མཁའ་འགྲོ་དགོངས་འདུས་ཆ་ལག་མཚོ་རྒྱལ་གསང་དབང་ཤེས་རབ་རྩ་འབྱེད་ཀྱི་ངོ་སྤྲོད་གབ་པ་མངོན་ཕྱུང་གསང་བའི་སྲོག་ཐིག་མཁའ་འགྲོའི་གསང་ཚིག་བཞུགས་སོ༔ ༢༧༢༽ ན་མོ་ཛྙཱ་ན་ཌཱ་ཀི་ཡེ༔ (Dakini secret letter here) རང་རིག་སྐུ་གསུམ་མཁའ་འགྲོར་འདུད༔ བདག་འདྲ་མཁར་ཆེན་མཚོ་རྒྱལ་གྱིས༔ མ་འོངས་རྗེས་འཇུག་བུའི་དོན་དུ༔ ཟབ་ཆོས་སྣ་ཚོགས་གཏེར་དུ་སྦས༔ རྗེ་འབངས་སོ་སོར་སྨོན་ལམ་བཏབ༔ ལས་འཕྲོ་ཆེ་ཆུང་མཚམས་སྦྱར་ནས༔ མན་ངག་གདམས་པ་མང་དུ་གཏད༔ མ་འོངས་འགྲོ་བའི་དོན་དུ་ཡང༔ སྨོན་ལམ་དབང་གིས་འཕྲད་པར་འགྱུར༔ ཁྱད་པར་མན་ངག་ཀུན་གྱི་བཅུད༔ གསང་བའི་ངོ་སྤྲོད་ཉམས་སུ་ལོངས༔ ས་མ་ཡ༔ ཨ་ལ་ལ་ཧོ་ངོ་མཚར་ཆེ༔ ཨེ་མ་གསོན་དང་སྐལ་ལྡན་རྣམས༔ སྔོན་སྨོན་ལས་འཕྲོ་དག་པ་ཡིས༔ མ་ཡུམ་ཆེན་ཌཱ་ཀིར་འཕྲད་ནས་ཀྱང༔ ད་ལྟ་དབང་བཞི་རྐྱེན་གྱིས་བླངས༔ དགའ་བཞིའི་དོན་ལ་མ་ཡེངས་སུ༔ མ་ཡུམ་ཆེན་སྐུ་ཡི་མཚན་ཉིད་མཐོང༔ དེའི་རྐྱེན་གྱིས་ཆགས་པ་ཧུུར་གྱིས་སྐྱེས༔ སྐུའི་བུམ་དབང་ཐོབ་པའི་ནུས་པ་ཡིན༔ ཆགས་པའི་ངོ་བོ་ཉམས་སུ་ལོངས༔ བསྐྱེད་རིམ་ལྷ་དང་གཉིས་སུ་མེད༔ ཡི་དམ་ལྷ་ཞེས་གཞན་མེད་པས༔ ཆགས་སེམས་ལྷ་ཡི་སྐུ་རུ་བསྒོམ༔ མ་ཌཱ་ཀིའི་དཀྱིལ་འཁོར་མཁའ་ ༢༧༣༽ལ་སྦྱོར༔ བདེ་ཆེན་མཆོག་དགའ་རྩ་ནས་གཡོས༔ རྩོལ་བྲལ་བྱང་སེམས་ངང་གིས་སྐྱེ༔ གསང་དབང་ཐོབ་པའི་ནུས་པ་ཡིན༔ དགའ་བའི་ངོ་བོ་ཉམས་སུ་ལོངས༔ རླུང་དང་བསྲེས་ལ་ཅུང་ཞིག་འདུག༔ ཕྱག་རྒྱ་ཆེན་པོ་གཞན་ན་མེད༔ བདེ་བ་ཕྱག་ཆེན་ཉམས་སུ་ལོངས༔ མ་ཌཱ་ཀིའི་བདེ་ཆེན་དབྱིངས་དང་སྦྱོར༔ བརྩོན་འགྲུས་རང་དབང་མེད་པ་ཡི༔ ཁྱོད་དང་ང་གཉིས་ཐུགས་ཡིད་བསྲེས༔ ཤེར་དབང་ཐོབ་པའི་བྱིན་རླབས་ཡིན༔ བདེ་བའི་ངོ་བོ་ཉམས་སུ་ལོངས༔ བདེ་ཆེན་སྟོང་པ་ཉིད་དང་བསྲེ༔ བདེ་སྟོང་ཟག་མེད་ལོགས་ན་མེད༔ བདེ་ཆེན་མཆོག་དགའ་ཉམས་སུ་ལོངས༔ ཌཱ་ཀིའི་སུ་ཁའི་རྩ་ ༢༧༤༽དང་སྦྱོར༔ བྱང་སེམས་གཅིག་བབས་གཉིས་པ་ཉམས༔

བདག་གཞན་གཉིས་མེད་སྣང་བ་འགགས༔ རྩལ་དབང་ཐོབ་པའི་ཡེ་ཤེས་ཡིན༔ སྣང་བའི་ངང་དུ་རིག་པ་སྐྱོངས༔ རྗེས་ཆགས་སྟོང་ཉིད་ངང་དུ་བསྲེས༔ རྫོགས་ཆེན་བྱ་བ་ལོགས་ན་མེད༔ ལྷན་སྐྱེས་ཡེ་དགའ་ཉམས་སུ་ལོངས༔ རླུང་སེམས་སྣང་བ་དབང་ཐོབ་ནས༔ འཇའ་ལུས་ཆོས་སྐུ་འགྲུབ་ནས་ཀྱང༔ མཆོག་གི་དངོས་གྲུབ་ཐོབ་པར་ངེས༔ འདི་ནི་མན་ངག་ཁྱད་དུ་འཕགས༔ མཁའ་འགྲོ་ཡོངས་ཀྱི་ཐུགས་བཅུད་ཟབ༔ ཐུག་འགྱེལ་འཕྲད་གྲོལ་ཁྱད་ཆོས་འདི༔ ངོ་མཚར་ཆེའོ་སྐལ་ལྡན་རྣམས༔ མ་ཡེངས་འདི་ལ་ནན་ཏན་བརྩོན༔ འཇའ་ལུས་ཆོས་སྐུའི་གདམས་པ་ཡིན༔ དབང་བཞི་གདན་ཐོག་གཅིག་ཏུ་ཐོབ༔ གྲུབ་པ་དགའ་བ་བཞི་ཡིས་སྨིན༔ སྟོང་བཞིའི་འོད་གསལ་ངང་གིས་ ༢༧༥༽འཆར༔ ཟུང་འཇུག་རྡོ་རྗེ་འཆང་དངོས་འགྲུབ༔ ཨེ་ཝྃ་བརྡ་ཐིམ་སྙིང་ལ་སྦོས༔ ཡོངས་ལ་མ་སྤེལ་ས་མ་ཡ༔ ཨེ་མ༔ མཁའ་འགྲོའི་ཐུགས་བཅུད་གསང་བའི་མན་ངག་འདི༔ མཚོ་རྒྱལ་ང་ཡིས་ཨ་ཙར་ས་ལེར་གཏད༔ ད་ལྟ་མ་སྤེལ་རིན་ཆེན་གཏེར་དུ་སྦོས༔ མ་འོངས་སྙིགས་དུས་སུམ་ཅུ་ཁ་རལ་ཚེ༔ ང་ཡི་གསུང་སྤྲུལ་ཀུན་དགའི་མིང་ཅན་དང༔ སུ་ཁ་དེ་ཝ་ལ་སོགས་རིམ་གྱིས་འབྱུང༔ འདི་དང་འཕྲད་ནས་བསྟན་འགྲོའི་དོན་སྨིན་འགྱུར༔ སྐལ་ལྡན་ལས་ཅན་རྣམས་དང་འདི་འཕྲད་ཤོག༔ སྐལ་མེད་ཨོ་ཟོབ་ཅན་གྱི་དབང་པོ་བསྣུབས༔ རྣལ་འབྱོར་ལྟ་སྤྱོད་ལྡན་པས་ཉམས་སུ་ལོངས༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ གཏད་རྒྱ༔ གུ་ཧྱ༔ བརྡ་ཐིམ༔ 

ཞེས་མཚོ་རྒྱལ་གསང་དབང་ངོ་སྤྲོད་འདི་ཡང་དུས་ལ་བབས་ཚེ་བདེ་བའི་རྡོ་རྗེས་མཁའ་འགྲོའི་སྙན་བརྒྱུད་ལས་དག་པར་ཕབས་པའོ༔ ཨེ་མ༔ སྙིང་དང་འདྲ་བའི་སྐལ་ལྡན་ལ༔ སྙིང་བཅུད་ཟབ་མོའི་གདམས་པ་གཏད༔ སྙིང་ནས་སྒྲུབ་ལ་བརྩོན་ནུས་ན༔ སྙིང་བཞིན་མཁའ་འགྲོས་བརྩེ་བར་སྐྱོང༔ དམ་དུ་ཟུངས་ཤིག་གཡུ་ཡི་སྒྲོན༔ སུ་ལ་མ་སྤེལ་ཚེ་རིང་མ༔ དམ་ཚིག་ཉམས་ན་སྲོག་དབུགས་སྡུས༔ བྱ་ར་གྱིས་ ༢༧༦༽ ཤིག་ན་ར་ཀན༔ བཀྲ་ཤིས་བདེ་ལེགས་ཕུན་ཚོགས་ཤོག༔