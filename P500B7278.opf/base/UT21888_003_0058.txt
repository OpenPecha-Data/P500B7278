༧༡༽ ཆོས་ཉིད་མཁའ་འགྲོའི་ཐུགས་ཐིག་ལས༔ ཕུར་སྒྲུབ་ཟབ་མོའི་དྲག་བསྐུལ་ཡེ་ཤེས་མེ་ཕྲེང་བཞུགས༔ ༧༢༽ ན་མོ་པདྨ་ཀཱ་ར་ཡེ༔ 

ཨོ་རྒྱན་ཧེ་རུ་ཀ་ལ་བདུད༔ ཕྱི་རབས་རྗེས་འཇུག་ཆོས་མཛད་རྣམས༔ ཡང་གསང་སྙིང་པོའི་དོན་རྟོགས་ཕྱིར༔ རིམ་གཉིས་ལམ་མཆོག་ཉམས་བླངས་ནས༔ འགྲུབ་རྟགས་མངོན་དུ་བསྙེས་པའི་ཚེ༔ ལོག་འདྲེན་བར་ཆད་འདུལ་བའི་ཐབས༔ དབྱིངས་ནས་བདེ་གཤེགས་རྒྱལ་བ་ཡི༔ ཐུགས་དམ་གཉེན་པོ་སྐུལ་བྱེད་ནི༔ ཡེ་ཤེས་མེ་ཕྲེང་འདི་རུ་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ གཏོར་མ་ཤ་ཁྲག་རྒྱ་མཚོར་བསྒྱུར༔ དེ་ཉིད་གནོད་བྱེད་དགྲ་བགེགས་ཀྱི༔ བླ་ཚེ་སྲོག་དང་དབྱེར་མེད་དུ༔ འགུགས་གཞུག་བྱ་ཞིང་གཉིས་མེད་བསྟིམ༔ ཟག་མེད་ཡེ་ཤེས་རྫས་སུ་དམིགས༔ དེ་ནས་ཐུགས་དམ་བསྐུལ་བ་ནི༔ ཧཱུྃ་བྷྱོ༔ མཐིང་ནག་གྲུ་ ༧༣༽གསུམ་འབར་བའི་གཞལ་ཡས་ནས༔ དཔལ་ཆེན་རྡོ་རྗེ་གཞོན་ནུ་ཁྲོ་བོའི་རྒྱལ༔ གར་དགུའི་ཉམས་ལྡན་དུར་ཁྲོད་ཆས་ཀུན་རྫོགས༔ རིག་སྟོང་བདེ་ཆེན་རྒྱས་འདེབས་ཡུམ་དང་འཁྲིལ༔ གཉིས་མེད་ཟུང་འཇུག་རོལ་པའི་སྐུར་སྟོན་པ༔ བཞེངས་ཤིག་ཐུགས་དམ་གཉེན་པོ་གནད་ནས་བསྐུལ༔ རྣམ་དག་ཆོས་དབྱིངས་ངང་ལས་མ་གཡོས་ཀྱང༔ འགགས་མེད་ཐུགས་རྗེའི་རོལ་པས་སྐུར་བཞེངས་ཤིག༔ དམ་རྫས་བརྒྱན་པའི་གཏོར་མ་འདི་བཞེས་ལ༔ དགྲ་བགེགས་དམ་སྲི་འདུལ་བའི་དུས་ལ་བབ༔ ཧཱུྃ་བྷྱོ༔ ཤར་ཕྱོགས་ཞི་བ་ལྷུན་གྲུབ་དཀྱིལ་འཁོར་ནས༔ དཔལ་ ༧༤༽ཆེན་ཁྲོ་རྒྱལ་བཛྲ་ཀཱི་ལ་ཡ༔ བཞེངས་ཤིག་ཐུགས་དམ་གཉེན་པོ་གནད་ནས་བསྐུལ༔ རྣམ་དག་ཆོས་ཀྱི་དབྱིངས་ལས་མ་གཡོས་ཀྱང༔ མེ་ལོང་ཡེ་ཤེས་ཀློང་ནས་སྐུར་བཞེངས་ཤིག༔ དམ་རྫས་བརྒྱན་པའི་གཏོར་མ་འདི་བཞེས་ལ༔ དགྲ་བགེགས་དམ་སྲི་འདུལ་བའི་དུས་ལ་བབ༔ ཧཱུྃ་བྷྱོ༔ ལྷོ་ཕྱོགས་རྒྱས་པ་ལྷུན་གྲུབ་དཀྱིལ་འཁོར་ནས༔ དཔལ་ཆེན་ཁྲོ་རྒྱལ་རཏྣ་ཀཱི་ལ་ཡ༔ བཞེངས་ཤིག༴ རྣམ་དག༴ མཉམ་ཉིད་ཡེ་ཤེས༴ དམ་རྫས༴ དགྲ་བགེགས་དམ་སྲི༴ ཧཱུྃ་བྷྱོ༔ ནུབ་ཕྱོགས་དབང་གི་དཀྱིལ་འཁོར་ཆེན་པོ་ནས༔ དཔལ་ཆེན་ཁྲོ་རྒྱལ་པདྨ་ཀཱི་ལ་ཡ༔ བཞེངས་ཤིག༴ རྣམ་དག༴ སོར་རྟོགས་ཡེ་ཤེས༴ དམ་རྫས༴ དགྲ་བགེགས་དམ་སྲི༴

བྱང་ཕྱོགས་དྲག་པོའི་དཀྱིལ་འཁོར་ཆེན་པོ་ནས༔ དཔལ་ཆེན་ཁྲོ་རྒྱལ་ཀརྨ་ཀཱི་ལ་ཡ༔ བཞེངས་ཤིག༴ རྣམ་དག༴ ཧཱུྃ་བྷྱོ༔ བྱ་གྲུབ་ཡེ་ཤེས་ཆེན་པོའི་ཀློང་ནས་བཞེངས༔ དམ་རྫས༴ དགྲ་བགེགས་དམ་སྲི༴ ཧཱུྃ་བྷྱོ༔ སྟེང་གི་ཕྱོགས་ནས་དགྲ་བགེགས་འདུལ་བའི་ལྷ༔ ཁྲོ་རྒྱལ་ཧཱུྃ་མཛད་ཡབ་ཡུམ་ཐུགས་དམ་བསྐུལཿ རྣམ་དག་ཆོས་དབྱིངས་ངང་ལས་མ་གཡོས་ཀྱང༔ ཐུགས་རྗེ་ཐབས་མཁས་ཁྲོ་བོའི་སྐུར་བཞེངས་ལ༔ དམ་རྫས་བརྒྱན་པའི་ ༧༥༽གཏོར་མ་འདི་འབུལ་བཞེས༔ དགྲ་བགེགས་སྲི་ངན་འདུལ་བའི་དུས་ལ་བབས༔ ཧཱུྃ༔ ཤར་གྱི་ཕྱོགས་ནས་དགྲེགས༴ རྣམ་རྒྱལ་ཡབ་ཡུམ་ཐུགས་དམ་གནད་ནས་བསྐུལ༔ རྣམ་དག་ཆོས་དབྱིངས་ སོགས་གོང་ལྟར་འགྲེས༔ ཧཱུྃ༔ ཤར་ལྷོའི་ཕྱོགས༴ ཁྲོ་རྒྱལ་དབྱུུག་སྔོན་ཡབ་ཡུམ་ཐུགས་དམ་བསྐུལ༔ རྣམ་དག༴ ཧཱུྃ༔ ལྷོ་ཡི་ཕྱོགས་ནས༴ ཁྲོ་རྒྱལ་གཤིན་རྗེ་ཡབ་ཡུམ༴ རྣམ་དག༴ ཧཱུྃ༔ ལྷོ་ནུབ་ཕྱོགས༴ ཁྲོ་རྒྱལ་མི་གཡོ་ཡབ་ཡུམ༴ རྣམ་དག༴ ཧཱུྃ༔ ནུབ་ཀྱི་ཕྱོགས་ནས༴ ཁྲོ་རྒྱལ་རྟ་མགྲིན་ཡབ་ཡུམ༴ རྣམ་དག༴ ཧཱུྃ༔ ནུབ་བྱང་ཕྱོགས་ནས༴ ཁྲོ་ཆེན་འདོད་རྒྱལ་ཡབ་ཡུམ༴ རྣམ་དག༴ ཧཱུྃ༔ བྱང་གི་ཕྱོགས་ནས༴ ཁྲོ་རྒྱལ་བདུད་འཁྱིལ་ཡབ་ཡུམ༴ རྣམ་དག༴ ཧཱུྃ༔ བྱང་ཤར་ཕྱོགས་ནས༴ ཁམས་གསུམ་རྣམ་རྒྱལ་ཡབ་ཡུམ༴ རྣམ་དག༴ ཧཱུྃ་བྷྱོ༔ འོག་གི་ཕྱོགས་ནས༴ ཁྲོ་རྒྱལ་སྟོབས་ཆེན་ཡབ་ཡུམ༴ རྣམ་དག༴ ཧཱུྃ་བྷྱོ༔ དཔལ་ཆེན་སྒྱུ་འཕྲུལ་རོལ་པའི་སྲས་དང་ནི༔ ཕོ་ཉ་ཟ་གསོད་ཁྲ་ཐབས་སྒོ་སྐྱོང་བཅས༔ དབང་ཕྱུག་མ་སྲིང་དཔལ་གྱི་བཀའ་སྲུང་ཚོགས༔ མ་གཡེལ་ ༧༦༽ཐུགས་དམ་གཉེན་པོ་གནད་ནས་བསྐུལ༔ རྣམ་དག་ཆོས་ཀྱི༴ ཧཱུྃ་བྷྱོཿ དམ་ཚིག་ཆེན་པོའི་དུས་ལ་བབས༔ སྤྲུལ་པ་ཆེན་པོའི༴ ཕྱག་བརྙན་ཆེན་པོའི་དུས༴ ལས་བྱེད་ཕོ་ཉའི༴ མཐུ་རྩལ་ཕྱུང་བའི༴ དགྲ་བགེགས་བརླག་པའི༴ ངས་ནི་བྱང་ཆུབ་བསྒྲུབ་པ་ལ༔ དམ་ཉམས་དགྲ་བོས་བསྒྲུབ་མ་སྟེར༔ དོ་བསྡོ་ཕོད་བཙུགས་བརྙས་བཅོལ་ནས༔ དཀོན་མཆོག་བསྟན་པའི་སྒྲོན་མེ་འདི༔ དམ་ཉམས་རྣམས་ཀྱིས་བསྣུབས་ལ་ཉེ༔

བཤེས་གཉེན་དམ་པའི་སྐུ་ལ་བསྡོས༔ དགེ་འདུན་འདུས་སྡེ་ཐབས་ཀྱིས་བཤིག༔ ཆོས་སྒྲུབ་ཡོངས་ལ་འཚེ་བྱེད་ཅིང༔ ཉེས་མེད་སེམས་ཅན་སྡུག་ལ་གཏད༔ རྣལ་འབྱོར་མཆེད་ལྕམ་སུན་ཕྱུངས་ཤིང༔ མི་དགེ་སྣ་ཚོགས་ཐབས་ཀྱིས་བསྐུལ༔ དེ་འདྲའི་གནོད་སྦྱོར་བྱེད་པ་ཡི༔ དམ་ཉམས་དགྲ་བགེགས་སྡིག་ཅན་རྣམས༔ མཁྱེན་ལྡན་ཐུགས་ཀྱིས་མི་དགོངས་སམ༔ ཐུགས་རྗེའི་ནུས་པ་ཤུགས་བསྐྱེད་ལ༔ མ་གཡེལ་ཐུགས་དམ་གནད་ནས་བསྐུལ༔ དགྲ་བགེགས་ཡན་པར་མ་ཤོར་བར༔ ལོག་འདྲེན་འདུལ་བའི་ཕྲིན་ལས་མཛོད༔ དུས་ལ་བབ་བོ་ས་མ་ཡ༔ ཞེས་བརྗོད་དྲག་པོའི་ཕྲིན་ལས་འགྲུབ་པར་ངེས༔ ༧༧༽ ཟབ་བོ་ཕྱི་རབས་སྐལ་ལྡན་ཉམས་སུ་ལོངས༔ རིགས་ལྡན་ཆོས་བརྒྱུད་འཛིན་པའི་དཔལ་དུ་ཤོག༔ སྐལ་མེད་ལོག་ལྟ་ཅན་ལ་འདི་མ་འཕྲད༔ བཀའ་སྲུང་དྲེགས་པའི་ཚོགས་ཀྱིས་ཐུབ་པར་སྲུངས༔ ས་མ་ཡ༔ ཟབ་རྒྱ༔ གསང་རྒྱ༔ གཏེར་རྒྱ༔ བརྡ་ཐིམ༔ ༔ ཅེས་པ་འདི་ཡང་བུ་སློབ་རྣམས་ཀྱི་བཞེད་སྐོང་དུ་ཀུན་བཟང་བདེ་སྐྱོང་དབང་མོས་སེར་དགོན་དབེན་གནས་མཚམས་ཁྲོད་འོད་གསལ་ལྗོངས་ཀྱི་ཉེ་འདབས་ནས་ཉམས་ཆོས་ཡིག་རིས་སུ་བྲིས་པའོ།། དགེའོ།། ༧༨༽