༤༩༽ཆོས་ཉིད་མཁའ་འགྲོའི་ཐུགས་ཏིག་ལས༔ དམ་རྫས་དུག་བསྒྱུར་ཕྲིན་ལས་མྱུར་མགྱོགས་སྤུ་གྲིའི་འཁོར་ལོ་ཟབ་བའི་རྒྱ་ཅན་བཞུགས༔ ན་མོ་པདྨ་ཀྲོ་དྷ་ཡེ༔ རྡོ་རྗེ་ཐོད་ཕྲེང་རྩལ་ལ་འདུད༔ མཁའ་འགྲོའི་ཐུགས་ཐིག་ཟབ་མོའི་ཆོས༔ མན་ངག་སྤུ་གྲྀ་འཁོར་ལོ་ནི༔ དམོད་པ་ཕྲིན་ལས་མྱུར་མགྱོགས་བསྟན༔ སྐལ་ལྡན་རྣལ་འབྱོར་ཉམས་སུ་ལོངས༔ ས་མ་ཡ༔ སློབ་མ་དམ་འདས་ཆུང་མས་ངོ་ལོག་བྱེད༔ འཁོར་དང་ཡོན་བདག་ལ་སོགས་བློ་ཡིད་ལོག༔ རྣལ་འབྱོར་པ་རྣམས་བརྙས་བྱེད་དམའ་ཕབ་དང༔ བསམ་ངན་སྦྱོར་རྩུབ་བྱེད་པའི་ལོག་འདྲེན་རྣམས༔ ཕྲིན་ལས་དྲག་པོས་ཚར་གཅོད་གདམས་པ་ནི༔ དམར་ཆེན་གཏོར་མ་དགུ་བསྐོར་སྐྱེམས་ཕུད་དང༔ ཤ་ཁྲག་ལ་སོགས་དགྲ་པོའི་དབང་པོ་སོགས༔ བཤམས་ནས་དགུག་གཞུག་བྱིན་རླབས་བྱ༔ རང་ལྷའི་ང་རྒྱལ་ལྡན་པ་ཡིས༔ ཧཱུྃ་ཧྲཱི༔ སྐུ་གསུམ་རིགས་འདུས་པདྨ་ཐོད་ཕྲེང་གི༔ བཀའ་དང་དམ་ལ་གནས་པའི་སྲུང་མའི་ཚོགས༔ ཕོ་རྒྱུད་ཆེ་བཙན་མ་ནིང་འཁོར་དང་བཅས༔ མོ་རྒྱུད་ཆེ་བཙན་སྔགས་སྲུང་འཁོར་དང་བཅས༔ གཉིས་མེད་ཆེ་བཙན་རྡོར་ལེགས་འཁོར་དང་བཅས༔ གནོད་སྦྱིན་ཤན་པ་གཟའ་བདུད་འཁོར་དང་བཅས༔ གསང་སྔགས་བཀའ་ཡི་བྱ་ར་སྲུང་མའི་ཚོགས༔ སྔོན་ཚེ་དཔལ་ཆེན་སྤྱན་སྔར་ཁས་བླངས་བཞིན༔ རྣལ་འབྱོར་ཅི་བཅོལ་ལས་རྣམས་ ༥༠༽ཐོགས་མེད་སྒྲུབས༔ བདག་གིས་ཕྱག་རྒྱ་ཆེན་པོའི་ལམ་ལ་བརྩོན༔ བདེ་སྟོང་ཟུང་འཇུག་སྙིང་པོ་ཉམས་སུ་བླངས༔ བདེ་ཆེན་འགྱུར་མེད་རྟ་ཕག་མངོན་གྱུར་ཅིང༔ གང་འདུལ་འགྲོ་དོན་རླབས་ཆེན་མཛད་པ་ལ༔ དམ་ཉམས་མི་དང་མི་མིན་ལ་སོགས་པས༔ བར་ཆད་བརྩམ་ཞིང་བསམ་ངན་སྦྱོར་རྩུབ་བྱེད༔ བླ་ལ་བརྐུ་ཞིང་སྲོག་ལ་བརྡོ་བ་དང༔ ཟུང་འཇུག་དབྱེ་བྲལ་ངན་སྔགས་སྣ་ཚོགས་རྩོམ༔ བརྙས་བྱེད་དམའ་ཕབ་ལོག་པར་ལྟ་བྱེད་པའི༔ བན་བོན་དམོད་པ་བསམ་ངན་སྦྱོར་རྩུབ་དང༔ སྔགས་པས་མནན་སྲེག་ཟོར་ཁ་བསྒྱུར་བ་དང༔ བུད་མེད་ཡུགས་སས་དམོད་མོ་བྱེད་པ་སོགས༔ རྩ་གསུམ་བསྟན་སྲུང་ཚོགས་ཀྱིས་ཚར་བཅད་ནས༔

མིང་ཙམ་མེད་པར་རྡུལ་དུ་བརླག་པར་མཛོད༔ བདག་གིས་སྲུང་མདུད་བྱིན་རླབས་ཅི་བྱས་དང༔ དངོས་རྫས་སྦྱིན་དང་གཏམ་བསྲེ་ལ་སོགས་ཀུན༔ ཁོ་ཡིས་སྲོག་རྩ་དམར་འབྱིན་གཤེད་དུ་བབས༔ དམ་རྫས་དུག་གྱུར་སྤུ་གྲིའི་འཁོར་ལོས་སོད༔ ཚེ་བསོད་དཔལ་འབྱོར་ཐམས་ཅད་ཟ་ངུ་གྱིས༔ སོག་ཕོན་མེ་མཆེད་བཞིན་དུ་ལྷག་མེད་མཛོད༔ ལ་ཡོག་དམ་ཉམས་དགྲ་ལ་འབེབས་པ་དང༔ ཁོ་ཡི་ལྷ་སྲུང་སྲོག་གི་གཤེད་དུ་ཕོབས༔ ༥༡༽ཤ་ཁྲག་གཟའ་ཁམས་ཕུང་པོ་རྔམས་ཟས་རོལ༔ མིང་ནས་འབོད་སོགས་ལྟས་ངན་སྣ་ཚོགས་བསྒྱུར༔ རྗེས་ཤུལ་མེད་པར་དྲག་པོའི་ཐོག་སེར་ཕོབས༔ བརྒྱལ་ནད་སྨྱོ་འབོག་སྙིང་གཟེར་ལྷོག་རྒོད་གཏོང༔ རྣལ་འབྱོར་བཅོལ་པའི་ལས་རྣམས་ཀུན་འགྲུབ་མཛོད༔ གལ་ཏེ་གདུག་སེམས་ང་ཡི་བྲན་ཁོལ་ན༔ བཀའ་ཉན་ལས་བྱེད་བློ་ཡིད་དབང་དུ་བསྡུས༔ གང་བརྩམས་ལས་ལ་མཐུན་རྐྱེན་ལེགས་བསྒྲུབ་ནས༔ མི་མཐུན་བསམ་སྦྱོར་ཐམས་ཅད་ཞི་གྱུར་ཅིག༔ མདོར་ན་རྣལ་འབྱོར་ཡིད་ལ་གང་འདོད་པའི༔ རྟེན་འབྲེལ་ལེགས་ཚོགས་མ་ལུས་གོང་འཕེལ་རྒྱས༔ ཟུང་འཇུག་ལམ་ལ་བར་ཆད་མི་འབྱུང་ཞིང༔ པད་འབྱུང་ཟབ་གཏེར་མཐའ་རུ་རྒྱས་པ་དང༔ བསྟན་འཛིན་དམ་པའི་སྐུ་ཚེ་རབ་བརྟན་ནས༔ སྐྱེ་འགྲོ་སེམས་ཅན་བདེ་ལ་འགོད་པ་དང༔ རྣལ་འབྱོར་བསམ་དོན་མ་ལུས་འགྲུབ་པ་དང༔ ཕྱོགས་ལས་རྣམ་རྒྱལ་ཕྲིན་ལས་མྱུར་འགྲུབ་མཛོད༔ བཀའ་དང་དམ་ལ་མ་འདའ་ས་མ་ཡ༔ ཕ་རོལ་མི་དང་མི་མ་ཡིན་པའི་བསམ་སྦྱོར་ངན་པ་ཐམས་ཅད་ཀྱི་བརྟེན་པའི་ལྷ་སྲུང་དང་བཅས་པའི་ལུས་ངག་ཡིད་གསུམ་སརྦ་རྦད་ཛ་མཱ་ར་ཡ་རྦད་ནན་ཛྭ་ལ་རྃ༔ ཞེས་བརྗོད་གཏོར་སྐྱེམས་ ༥༢༽དགྲ་པོའི་ཕྱོགས་སུ་མཆོད༔ ཀི་ལ་ཀེ་པ་ཨེ་ས་བྷྱོ་བཟློག༔ མཱ་ར་ཡ་བྷྱོ་བཟློག༔ ཨེ་ས་ན་བྷྱོ་བཟློག༔ ཞེས་གསུམ་མམ་བདུན་སོགས་བརྗོད་ནས་ཁོ་ཡི་ལྷ་སྲུང་གཤེད་དུ་ཕབ་པར་བསམ༔ ས་མ་ཡ༔ དགུ་གསུམ་དྲག་ཏུ་བསྐུལ་བ་ཡིས༔ དེ་ཡིས་རྟགས་མཚན་མྱུར་དུ་གསལ༔ སྐལ་ལྡན་བུ་དང་འཕྲད་པར་ཤོག༔ དམ་ཉམས་རྣམས་ལ་གུ་ཧྱ་རྒྱ༔

ཟབ་བོ་མྱུར་རོ་གསང་བར་སྦོས༔ ཡོངས་ལམ་སྤེལ་དམ་དུ་ཟུངས༔ ཟུང་འཇུག་བསྟན་པའི་བཙས་སུ་ཤོག༔ དྲེགས་པ་རྣམ་གསུམ་གཉེར་གྱིས་ཤིག༔ ཐུབ་པར་སྲུངས་ཤིག་ས་མ་ཡ༔ ཟབ་རྒྱ༔ གསང་རྒྱ༔ གཏད་རྒྱ༔ གུ་ཧྱ༔ བརྡ་ཐིམ༔ ༔ ཅེས་པའང་དགོས་གལ་དང་བསྟུན་ཏེ་མཁའ་འགྲོའི་སྙན་བརྒྱུད་ཀྱི་དྲག་སྔགས་སྤུ་གྲིའི་རྒྱུད་ལས་ཁོལ་དུ་ཕྱུང་ནས་བདེ་བའི་གོ་ཆས་གདམས་བཞིན་སུ་ཁ་བཛྲ་གྱིས་དག་པར་ཕབས་པ་ཐབས་གྲོགས་མཆོག་གི་དཔལ་དུ་ཤོག དགེའོ།། 