༩༩༽ ཆོས་ཉིད་མཁའ་འགྲོའི་གསང་མཛོད་ལས༔ འོད་གསལ་དོན་གྱི་སྙིང་པོ་ནམ་མཁའ་ཀློང་ཡངས་བཞུགས་སོ༔ གདོད་ནས་མ་འཁྲུལ་རིག་པ་བྱང་ཆུབ་སེམས༔ ཀུན་ཟླུམ་ཐིག་ལེ་མཐའ་བཞིའི་དྲི་མ་བྲལ༔ རྣམ་ཀུན་མཆོག་ལྡན་རྡོ་རྗེ་བཙུན་མོ་མཆོག༔ རང་རིག་ཀུན་ཏུ་བཟང་མོར་ཕྱག་འཚལ་ལོ༔ སེམས་ཉིད་མ་བཅོས་ཀློང་ཆེན་དགོངས་པའི་གཞི༔ ཡེ་ནས་རྩ་བྲལ་ཀ་དག་ཟང་ཀ་མ༔ མ་བཅོས་ལྷུན་གྲུབ་འཁོར་འདས་འབྱུང་བའི་གནས༔ ངོ་བོ་སྟོང་ལ་རང་བཞིན་འགག་པ་མེད༔ སྣ་ཚོགས་རོལ་པ་ངེས་མེད་སྒྱུ་འཕྲུལ་ཤར༔ ཐ་དད་སྤྲོས་བྲལ་དམིགས་མེད་བསམ་བརྗོད་བྲལ༔ གཟང་འཛིན་གཉིས་སྣང་སྒྲིབ་གསུམ་དབྱིངས་སུ་དག༔ ཡིད་དཔྱོད་བློ་བྲལ་ཀུན་བཟང་དགོངས་པ་ཆེ༔ འཁྲུལ་གྲོལ་གཉིས་མེད་རང་བྱུང་གཞི་ལ་སངས༔ འབད་རྩོལ་ལས་འདས་གཉུག་མ་འོད་གསལ་ཀློང༔ མ་བཅོས་རང་བྱུང་སོ་མ་ཁྱབ་བརྡལ་ངང༔ ཨ་འཐས་གཟུང་འཛིན་འཆིང་བ་ཡེ་ནས་གྲོལ༔ བློ་འདས་འོད་གསལ་གཉུག་མ་རང་བབས་ངང༔ རྩོལ་སྒྲུབ་བྲལ་བ་རང་བཞིན་དགོངས་པའི་ཀློང༔ རྟོག་ཚོགས་རང་གྲོལ་ཡེ་ཤེས་རོལ་པ་ཆེ༔ གང་ཡང་ ༡༠༠༽ཆོས་སྐུའི་རྒྱན་ཤར་འབད་རྩོལ་བྲལ༔ ཡེ་ནས་རང་གྲོལ་ཉོན་མོངས་གཡུལ་ལས་རྒྱལ༔ སྤང་བླང་མེད་པར་གདོད་མའི་གཞི་ལ་གྲོལ༔ རང་བྱུང་རིག་པ་ཀ་དག་ཆོས་ཀྱི་སྐུ༔ ཡེ་ཤེས་རོལ་པ་མ་འགགས་ལོངས་སྤྱོད་རྫོགས༔ ཀུན་ཁྱབ་རང་གསལ་ཐུགས་རྗེ་སྤྲུལ་པའི་སྐུ༔ དབྱེར་མེད་ངོ་བོ་ཉིད་སྐུ་གཞི་ལ་རྫོགས༔ ཡེ་སངས་རྒྱས་པའི་དགོངས་པ་རྨད་དུ་བྱུང༔ སྣང་སྲིད་འཁོར་འདས་ཀ་དག་རིག་པའི་དབྱིངས༔ ཡེ་གྲོལ་སྤང་ཐོབ་བྲལ་བའི་གདིང་བཞི་ཐོབ༔ རག་རིག་ལས་གཞན་ཀུན་བཟང་ལོགས་ན་མེད༔ ཡེངས་གྲོལ་དྲན་འཛིན་བློ་ཡི་ཡུལ་ལས་འདས༔ དབྱིངས་གསུམ་དབྱེར་མེད་འབྲས་བུ་གཞི་ལ་རྫོགས༔ ལྟ་བ་ཡེ་སྟོང་སྤྲོས་བྲལ་ཕྱོགས་ལྷུང་བྲལ༔ སྟོང་པས་རྒྱས་འདེབས་བཅོས་བསྒྱུར་ལྟ་བའི་འཕྲང༔ སྒོམ་པ་འོད་གསལ་གཉུག་མའི་རང་བཞིན་ལ༔ ཨ་འཐས་གཟུང་འཛིན་དྲན་པ་སྒོམ་གྱི་སྒྲོག༔

སྤྱོད་པ་བྱ་རྩོལ་བླང་དོར་ཡེ་ནས་འདས༔ རེ་དོགས་གཉིས་འཛིན་སྤང་བླང་སྤྱོད་པའི་གེགས༔ སྐྱོན་གསུམ་བྲལ་བ་དྲི་མེད་ནམ་མཁའ་ལྟར༔ གང་ཤར་རང་གྲོལ་གང་ཡིན་ཡིན་དུ་ཆུག༔ སྣང་བ་ཡེ་སྟོང་སྤྲོས་བྲལ་ལྷུན་གྱིས་གྲུབ༔ སྣང་སྲིད་སྣོད་བཅུད་ཆོས་ཉིད་ཡེ་ཤེས་རྒྱན༔ གསལ་སྟོང་འགག་ ༡༠༡༽མེད་ཀ་དག་རིག་པར་རྫོགས༔ ཆོས་དབྱིངས་ངང་ལས་མི་གཡོ་ཆོ་འཕྲུལ་ཆེ༔ སྐུ་གསུམ་འབྲས་བུ་གཉིས་མེད་ཆེན་པོར་གྲོལ༔ ལྟ་བ་གཏད་མེད་བློ་འདས་ཡངས་པ་ཆེ༔ སྣང་སེམས་གཉིས་མེད་ཆོས་དབྱིངས་ཀློང་དུ་གྲོལ༔ སྒོམ་པ་རང་བྱུང་རང་གསལ་འོད་གསལ་ཀློང༔ མ་བཅོས་རང་བབས་གཉུག་མའི་ངང་དུ་གྲོལ༔ སྤྱོད་པ་གང་ཤར་རང་གྲོལ་སྤང་བླང་བྲལ༔ སྦྲུལ་མདུད་བཞིན་དུ་རང་བཞིན་ངང་གིས་གྲོལ༔ རི་བོ་བཞིན་དུ་འཕོ་དང་འགྱུར་བ་མེད༔ རྒྱ་མཚོ་བཞིན་དུ་དྭངས་གསལ་སྙོག་དང་བྲལ༔ ནམ་མཁའ་བཞིན་དུ་འཁོར་འདས་ཡོངས་ལ་ཁྱབ༔ ཉི་འོད་བཞིན་དུ་ཡེ་ཤེས་རང་གསལ་འབར༔ བློ་འདས་འོད་གསལ་རྫོགས་པ་ཆེན་པོའི་ལམ༔ རྒྱལ་ཀུན་ཐུགས་ཀྱི་སྙིང་པོ་བླ་ན་མེད༔ འབད་རྩོལ་ཞེན་འཛིན་བྲལ་བ་གདོད་མའི་ངང༔ ཀུན་བཟང་གཞོན་ནུ་བུམ་སྐུར་སངས་རྒྱས་ཤོག༔ ས་མ་ཡ༔ རྒྱ་རྒྱ་རྒྱ༔ ༔ 

ཞེས་པ་འདི་ཡང་ཟབ་གཏེར་རྒྱ་མཚོའི་ཐབས་གྲོགས་མཆོག་གྱུར་ཨོ་རྒྱན་དངོས་སྣང་གཏེར་ཆེན་རིན་པོ་ཆེ་པདྨ་འགྲོ་འདུལ་གསང་སྔགས་གླིང་པའི་བཀའ་བཙན་སྤྱི་བོར་སོན་པ་དང༌། དགེ་བཙུན་དམ་པ་ཆོས་གསལ་གྱིས་ཀྱང་ཡང་ཡང་བསྐུལ་ ༡༠༢༽ ངོར་མ་ལྡོག་ཙམ་དུ་མདོ་མེད་འཆོལ་མོ་ཀུན་བཟང་བདེ་སྐྱོང་དབང་མོས་དག་པར་ཕབས་པའོ།། དགེའོ།། མ་བཅོས་བཞི་ལྡན་ནི། དབྱིངས་དང་ཐིག་ལེའི་ཀློང་དུ་རིག་པ་གཡོ་མེད་དུ་གནས་པས་གསལ་ལོ༔ རྟོག་ཚོགས་ཤར་ཆ་ཐམས་ཅད་ཤེས་རབ་ཆེན་པོའི་རང་རྩལ་ཡེ་ཤེས་དང་ཆོས་ཉིད་ལས་མ་འདས་པས་སང་ངེ༔ དབྱིངས་དང་ཐིག་ལེའི་ཤར་ཆ་ཐམས་ཅད་དགག་སྒྲུབ་མེད་པར་རིག་གདངས་དབྱིངས་དང་ཐིག་ལེའི་ངང་དུ་འབྱམས་ཀླས་པས་ཝལ་ལེ་བ༔ རིག་པ་སྐུ་གསུམ་འདུ་འབྲལ་མེད་པ་གསལ་གཞོན་ནུ་བུམ་སྐུའི་ཁྱད་ཆོས་དང་ལྡན་ཏེ་སྐུ་དང་ཡེ་ཤེས་ཐིག་ལེ་ཆེན་པོ་མངོན་དུ་གྱུར་པས་ན་ཧྲིག་གེ་བའོ༔ སྦ་བསྡུ་དག་སྦྱོར་གྱི་དགོས་པ་ནི༔ གཉིད་འོད་གསལ་དུ་བསྡུས་པས་ལུས་ཀྱི་འཛིན་པ་ལྡོག༔ ལུས་འོད་སྐུར་གྲོལ་ནས་སྤྲུལ་སྐུར་སྨིན༔ ཤེས་བྱ་བུམ་པར་བསྡུས་བས་ངག་གི་འཛིན་པ་དག༔ རླུང་གདངས་ཡེ་ཤེས་སུ་གོ་འཕོས༔ ངག་ལོངས་སྐུར་གྲོལ༔ འབྱུང་ཁམས་དག་སྦྱོར་གྱིས་རླུང་སེམས་རྒྱུ་ཏིར་བསྡུས༔ རྟོག་ཚོགས་ཆོས་སྐུ་རུ་དག༔ འོད་གསལ་མངོན་དུ་གྱུར་པའི་དགོས་པ་ཡོད་དོ༔ བདེ་བའི་རྡོ་རྗེས་སོ།།