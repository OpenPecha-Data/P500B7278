༢༡༧༽ཨོཾ་ཨཱཿཧཱུྃ༔ ཡེ་ཤེས་སྒྱུ་འཕྲུལ་མཁའ་འགྲོའི་དཀྱིལ་འཁོར་ལ༔ ཟག་མེད་ཡེ་ཤེས་བདུད་རྩིའི་ཚོགས་མཆོད་འབུལ༔ ཐུགས་དམ་བསྐང་ལ་ཉམས་ཆགས་འགལ་འཁྲུལ་བཤགས༔ རིགས་ལྔ་མཁའ་འགྲོའི་དར་ལམ་དབྱིངས་སུ་སྡུས༔ འདི་ན་བཞུགས་པའི་རིག་པ་འཛིན་པ་མཆོག༔ དཔལ་མགོན་བླ་མའི་སྐུ་ཚེའི་རྐྱེན་གེགས་བཟློག༔ བདག་ཅག་འགྲོ་བའི་སྐྱབས་དང་མགོན་གཅིག་པུ༔ གདུལ་བྱའི་དཔལ་དུ་བསྐལ་བརྒྱར་བཞུགས་པར་གསོལ༔ མཉམ་འགྲོགས་ལོག་སྒྲིབ་རྐྱེན་དབང་ཅི་མཆིས་པ༔ དབྱིངས་ཡུམ་མཁའ་འགྲོའི་ཚོགས་ཀྱིས་བཟོད་པར་གསོལ༔ རྩ་བ་སྐུ་གསུང་ཐུགས་ཀྱི་དམ་འགལ་རྣམས༔ ཟག་མེད་ཡེ་ཤེས་བདུད་རྩིའི་ཚོགས་ཀྱིས་བསྐང༔ དཔལ་མགོན་བླ་མའི་སྐུ་ཚེ་རབ་བརྟན་ནས༔ མཛད་ཕྲིན་ནུབ་མེད་དར་རྒྱས་ཕྲིན་ལས་སྩོལ༔ ཅེས་པའང་སྐྱབས་རྗེ་སྤྲུལ་བའི་སྐུ་སྣ་ཚོགས་རང་གྲོལ་ལ་མཁའ་འགྲོའི་བསུ་མ་འོང་བའི་ལྟས་ཤར་ཚེ། སློབ་འབངས་ཐ་ཤལ་པ་ཆོས་ཉིད་དབང་མོས་ཟླ་༡༢ ཚེས་༡ དགེ་བར་སེར་དགོན་དབེན་ཁྲོད་ནས་ཡིད་ཀྱི་མཚོ་ལས་ཤར་མར་དུ་བྲིས་པའོ།། དགེའོ།། 

༢༡༨༽