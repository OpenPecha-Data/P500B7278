༣༧༩༽ ཆོས་ཉིད་མཁའ་འགྲོའི་གསང་མཛོད་ལས༔ དབང་སྡུད་ཟིལ་གནོན་ཟབ་མོ་བཞུགས༔ ན་མོ་ཛྙཱ་ན་ཌཱཀྐི་ནཱི་ཡེ༔ རྣལ་འབྱོར་ལམ་གྱིས་ཆ་རྐྱེན་ནི༔ དབང་དུད་ཟིལ་གནོན་གདམས་པ་མཆོག༔ རྣམ་རྟོག་ལྷ་འདྲེའི་ཆོ་འཕྲུལ་དང༔ གཉིས་འཛིན་རེ་དོགས་གཅོད་པའི་ཕྱིར༔ དུར་ཁྲོད་གཉན་ས་ལ་སོགས་པར༔ སྲོད་དུས་ལྷ་འདྲེ་རྒྱུ་བའི་དུས༔ སྟོང་ཉིད་སྙིང་རྗེ་ཆེན་པོའི་ངང༔ ཕཊཿ སྣང་སྲིད་ཐམས་ཅད་མི་དམིགས་པ་སྟོང་པ་ཉིད་དུ་གྱུར༔ སྟོང་པའི་ངང་ལས་རང་ཉིད་སྐད་ཅིག་གིས་ཁྲོས་མ་ནག་མོ་རྒྱན་ཆ་ལུགས་ཐམས་ཅད་ཡོངས་སུ་རྫོགས་པར་གསལ་བའི་ཐུགས་ལས་ཕོ་ཉ་ལས་བྱེད་གྲངས་མེད་པ་འཕྲོས་ནས་ཡུལ་འདིར་གནས་པའི་ལྷ་འདྲེ་ཕོ་གདོན་རྒྱལ་པོ་མོ་གདོན་འདྲེ་མོ་ཟ་འདྲེ་ཤི་གཤེད་ཡུལ་འདྲེ་འཁྱམས་པོ་ཐེའུ་རང་ལ་སོགས་པའི་སྣང་སྲིད་ཀྱི་ལྷ་འདྲེ་ཐམས་ཅད་བྱིའུ་ཆུང་ཁྲ་ཡིས་དེད་པ་བཞིན་དུ་དེད་ནས་གཡོ་འགུལ་མེད་པར་དབང་དུ་བསྡུད་ཤིང་ཟིལ་གྱིས་མནན་པར་བསམ༔ ཕཊཿ ང་ནི་སྐྱེ་མེད་ཡེ་ཤེས་མཁའ་འགྲོ་མའི༔ ཐུགས་བྱམས་པ་ཆེན་པོའི་བརྟུལ་ཞུགས་ཀྱིས༔ མ་རིག་གཉིས་འཛིན་འཁྲུལ་སྣང་ཞེན་པ་ཡི༔ ཕོ་གདོན་རྒྱལ་པོ་དབང་བསྡུས་ཟིལ་གྱིས་གནོན༔ ༣༨༠༽ཧཱུྃ་ཧཱུྃ་ཧཱུྃ༔ ཕཊཿ ང་ནི་སྐྱེ་མེད་ཡེ་ཤེས་མཁའ་འགྲོ་མའི༔ ཐུགས་སྙིང་རྗེ་ཆེན་པོའི་བརྟུལ་ཞུགས་ཀྱིས༔ མ་རིག་གཉིས་འཛིན་འཁྲུལ་སྣང་ཞེན་པ་ཡི༔ མོ་གདོན་འདྲེ་མོ་དབང་བསྡུས་ཟིལ་གྱིས་གནོན༔ ཧཱུྃ་ཧཱུྃ་ཧཱུྃ༔ ཕཊཿ ང་ནི་སྐྱེ་མེད༴ ཐུགས་དགའ་བ་ཆེན་པོའི༴ མ་རིག་གཉིས༴ ཡུལ་འདྲེ་ཐེའུ་རང་དབང༴ ཧཱུྃ་ཧཱུྃ་ཧཱུྃ༔ ཕཊཿ ང་ནི་སྐྱེ་མེད༴ ཐུགས་མཉམ་པ་ཉིད་ཀྱི་བརྟུལ༴ སྣང་དང་སྲིད་པའི་ལྷ་འདྲེ་དབང་དུ་སྡུས༔ ཟང་ཐལ་རེ་དོགས་བྲལ་བར་ཟིལ་གྱིས་གནོན༔ ཧཱུྃ་ཧཱུྃ་ཧཱུྃ༔ ཕཊཿ མ་བཅོས་གཉུག་མ་དོན་གྱི་རྣལ་འབྱོར་དང༔ རེ་དོགས་གཉིས་མེད་འོད་གསལ་ཆོས་སྐུའི་དབྱིངས༔ ཕྱོགས་ལྷུང་བྲལ་བ་ཀ་དག་ཆེན་པོའི་ངང༔ ཡེ་གྲོལ་ཆོས་སྐུའི་དགོངས་པ་ཆེན་པོར་ཨཱཿ

ཕཊ་ཕཊ་ཕཊཿ ཅེས་བརྗོད་བཟང་ངན་རེ་དོགས་བྲལ་བའི་ངང་དུ་ལུས་སྦྱིན་ལ་འཇུག་གོ༔ ས་མ་ཡ༔ ཅེས་དབང་སྡུད་ཟིལ་གནོན་ཟབ་མོ་འདི་ཡང་དམ་པ་གང་གི་བཀའ་ཕེབས་ཚེ་མ་ལྡོག་ཙམ་དུ་མདོ་མེད་འཆོལ་མོ་འཁྲུལ་ཞིག་ཏཱ་རེའི་མིང་གིས་བྲིས་པའོ།།