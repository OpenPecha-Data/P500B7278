༤༠༥༽ཆོས་ཉིད་མཁའ་འགྲོའི་ཐུགས་ཐིག་ལས༔ བཅོམ་ལྡན་དབང་གི་ལྷ་མོའི་བླ་རྡོ་སྲོག་གི་འཁོར་ལོ་ཡང་གསང་མཁའ་འགྲོའི་ཐུགས་བཅུད་རིན་ཆེན་སྙིང་པོ་བཞུགས་སོ༔ (Dakini secret letter here) ན་མོ་ཛྙཱ་ན་ཌཱ་ཀི་ཡེ༔ སྐུ་གསུམ་མཁའ་འགྲོའི་ཚོགས་ལ་གུས་པས་འདུད༔ མ་འོངས་པདྨའི་བརྒྱུད་འཛིན་སྐྱེས་བུ་རྣམས༔ དོན་གཉིས་འཛིན་པའི་སྐལ་ལྡན་ལས་ཅན་གྱིས༔ གསང་བ་མཁའ་འགྲོའི་སྲོག་རྟེན་འཆང་བའི་ཐབས༔ རིན་ཆེན་སྨན་ཤོག་སྐྱོན་སྤངས་ཡིད་འོང་ལ༔ རབ་ནི་རིགས་བཟང་མི་མོའི་པདྨའི་མཚལ༔ འབྲིང་ནི་བཅུ་དྲུག་རཀྟ་ཐབས་ཀྱིས་བསྒྱུར༔ ཐ་མ་རྒྱ་སྣག་བཟང་པོ་དྲི་ལྡན་ལ༔ སྔགས་པ་ནུས་ལྡན་ནམ་ནི་དགེ་བཙུན་གྱིས༔ ཐབས་ཀྱི་བླང་བའི་ཁམས་དང་སྲིད་པའི་ཁྲག༔ བསྲེ་ཞིང་བྲི་བྱེད་རིན་ཆེན་དང་པོའམ༔ ཟངས་ལས་བྱ་ཞིང་རྒྱལ་ཕུར་འཛོམ་པའི་དུས༔ རང་ཉིད་ལྷ་མོའི་ང་རྒྱལ་དང་ལྡན་པས༔ ནུབ་ཕྱོགས་ཁ་བསྒྱུར་དགུང་མོ་དབང་གི་དུས༔ སྨན་ཤོག་མུ་ཁྱུད་རིམ་པ་བདུན་དུ་བཀོད༔ དབུས་སུ་ལྷ་མོའི་སྐུ་གཟུགས་ལེགས་པར་བྲི༔ དེ་ཡི་ཕྱི་རིམ་མུ་ཁྱུད་དང་པོ་ལ༔ བཅོམ་ལྡན་དབང་གི་ལྷ་མོའི་བླ་གནས་པར་གྱུར་ཅིག༔ སྲོག་བསྟན་པར་གྱུར་ཅིག༔ སརྦ་ས་མ་ཡ་ཏིཥྛ་ལྷན༔ དེའི་ཕྱི་མུ་ཁྱུད་གཉིས་པ་ལ༔ པདྨ་འདབ་བཞིའི་ཤར་ནས་བརྩོམ༔ ཨོཾ་བཛྲ་ཀུ་རུ་ཀུལླེ་ཧྲཱིཿ ཏིཥྛ་ལྷན༔ བུདྡྷ་དྷརྨ་སཾ་གྷ་སརྦ་ཝ་ཤཾ་ཀུ་རུ་ཡེ་སྭཱ་ཧཱཿ ༤༠༦༽ དེའི་ཁྱི་མུ་ཁྱུད་གསུམ་པ་ལ༔ ཨོཾ་ཀུ་རུ་ཀུལླེ་ཧྲཱིཿ ཁམས་གསུམ་སྲིད་གསུམ་ལྷ་ཀླུ་མི་ཡི་ཟས་ནོར་ལོངས་སྤྱོད་མཁས་བཙུན་ཆེ་བཙན་འདོད་དགུའི་དཔལ་འབྱོར་ཐམས་ཅད་འདིར་ཁུག་འདིར་འདུས་ཤིང་བརྟན་པར་གྱུར་ཅིག༔ ཝ་ཤཾ་ཀུ་རུ་ཡེ་སྭཱ་ཧཱཿ དེའི་ཕྱི་མུ་ཁྱུད་བཞི་པ་ལ༔ བཅོམ་ལྡན་དབང་གི་ལྷ་མོ་ཀུ་རུ་ཀུལླེ་འཁོར་དང་བཅས་པའི་ཐུགས་རྗེ་བྱིན་རླབས་ནུས་པའི་སྟོབས་ཀྱིས་བདག་འཆང་བ་པོའི་ཡིད་ལ་སྨོན་པའི་དོན་གང་ཡིན་པ་ཐམས་ཅད་སྐད་ཅིག་ཉིད་དུ་དབང་དུ་འདུས་ནས་བྲན་དུ་ཁོལ་བ་དང་བཙན་ཕྱུག་འཕན་དར་ཚེ་བསོད་དཔལ་འབྱོར་སྙན་གྲགས་འཁོར་སློབ་ཆོས་སྲིད་མངའ་ཐང་ཐམས་ཅད་གོང་ནས་གོང་དུ་འཕེལ་བའི་ཕྲིན་ལས་མཛོད་ཅིག༔

སརྦ་ཝ་ཤཾ་ཀུ་རུ་ཡེ་སྭཱ་ཧཱཿ དེའི་ཕྱི་མུ་ཁྱུད་ལྔ་པ་ལ༔ དབྱངས་གསལ་རྟེན་འབྲེལ་སྙིང་པོ་བཀོད༔ དེའི་ཕྱི་མུ་ཁྱུད་དྲུག་པ་ལ༔ རྡོ་རྗེ་རིན་ཆེན་པདྨ་དང༔ ལྕགས་ཞགས་འོད་དམར་རྣམ་པར་བྲི༔ དེའི་ཕྱི་མུ་ཁྱུད་བདུན་པ་ལ༔ ཡེ་ཤེས་ལྔ་ཡི་མེ་རི་བཀོད༔ རང་སྔགས་རྟེན་འབྲེལ་སྙིང་པོ་ཡིས༔ རབ་ཏུ་གནས་ནས་མཆན་གཡོན་འོག༔ དབང་གི་གྭའུ་ཁ་སྦྱོར་སྦུབ༔ དྲོད་དང་མི་འབྲལ་གསང་བར་འཆང༔ དེ་ཡིས་ལྷ་ཀླུ་མི་གསུམ་དང༔ རང་གཞན་སྣང་བ་དབང་བསྡུས་ནས༔ ཟས་ནོར་ལོངས་སྤྱོད་སྤྲིན་ ༤༠༧༽བཞིན་འདུ༔ སྙན་གྲགས་གདུལ་བྱ་མངའ་ཐང་རྒྱས༔ རྫས་ནི་ཆོས་སྨན་དྲི་དྲུག་བྱུགས༔ སྐྱོན་བྲལ་རིན་ཆེན་སྣ་ལྔ་དང༔ མཁའ་འགྲོའི་བླ་རྡོར་ཤེས་པར་བྱ༔ འདི་ནི་ཡང་ཟབ་ཀུན་གྱི་བཅུད༔ རིག་འཛིན་པདྨ་ཐོད་ཕྲེང་དང༔ སྙན་ནས་སྙན་དུ་བརྒྱུད་པ་ཡི༔ མཁར་ཆེན་བཟའ་ཡི་ཐུགས་དམ་མཛོད༔ ད་དུང་མ་སྤེལ་གཏེར་དུ་སྦོས༔ ཨ་ཙར་ས་ལེས་ཡི་གེར་ཐོབ༔ མ་འོངས་ཉི་ཤུ་ཁ་རལ་ཚེ༔ མི་སྲུན་བདུད་ཁམས་འདུལ་པའི་ཕྱིར༔ ཤེལ་དཀར་སྤྲུལ་པས་ཆོས་འདི་རྙེད༔ ང་སྤྲུལ་ཐབས་ཀྱི་གྲོགས་དང་འཕྲད༔ དུས་ཀྱི་རྒུད་པ་མཐའ་དག་སེལ༔ འགྲོ་དོན་ཤར་དང་ལྷོ་ནས་འབྱུང༔ ཆོས་བདག་ཉེར་ལྔའི་དཔལ་སྤྱོད་ནས༔ ཆོས་འདིའི་བསྟན་པ་དར་བར་ངེས༔ བཀའ་སྲུང་དྲེགས་པ་རྣམ་གསུམ་དང༔ ཚེ་རིང་མཆེད་ལྔས་གཉེར་གྱིས་ཤིག༔ དམ་ཉམས་འདོད་སྲེད་ཅན་རྣམས་ལ༔ ཐུབ་པར་སྲུངས་ཤིག་ས་མ་ཡ༔ སྐལ་ལྡན་བུ་དང་འཕྲད་བར་ཤོག༔ སྐལ་མེད་རྣམས་ལ་གུ་ཧྱ་རྒྱ༔ ས་མ་ཡ༔ སྐུའི་རྒྱ༔ གསུང་གི་རྒྱ༔ ཐུགས་ཀྱི་རྒྱ༔ སྦས་རྒྱ༔ གཏད་རྒྱ༔ (Dakini secret letter here) ༔ ཅེས་པ་འདི་ཡང་གཏེར་ཆེན་པདྨ་ལས་འབྲེལ་བཅས་ཀྱི་བཞེད་སྐོང་དུ་ཡང་ཟབ་མཁའ་འགྲོའི་སྙན་བརྒྱུད་ལས་བདེ་ཆེན་བདེ་བའི་རྡོ་རྗེས་དག་པར་ཕབས་པའོ།། བསྐལ་པ་མ་སྟོང་གི་བར་དུ་ཆོས་འདི་ནུབ་པར་མ་གྱུར་ཅིག །། ༤༠༨༽