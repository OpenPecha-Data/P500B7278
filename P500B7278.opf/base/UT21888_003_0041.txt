༤༣༣༽ ཆོས་ཉིད་མཁའ་འགྲོའི་ཐུགས་ཏིག་ལས༔ རིག་བྱེད་ལྷ་མོའི་སྨིན་བྱེད་དབང་གི་འཇུག་ངོགས་དངོས་གྲུབ་སྙེ་མ་བཞུགས༔ སརྦ་མངྒ་ལཾ༔ ༤༣༤༽ ན་མོ་པདྨ་ཀཱ་ར་ཡེ༔ (Dakini secret letter here) རང་རིག་སྐུ་གསུམ་མཁའ་འགྲོར་འདུད༔ མ་འོངས་པདྨའི་རྗེས་འཇུག་གིསཿ གསང་བ་མཁའ་འགྲོའི་དཀྱིལ་འཁོར་དུ༔ འཇུག་ཅིང་སྒོ་གསུམ་སྨིན་པ་དང༔ སྲིད་ཞི་དབང་བསྡད་ལས་འགྲུབ་ཕྱིར༔ སྨིན་བྱེད་ཟབ་དབང་འདི་རུ་བསྟན༔ ས་མ་ཡ༔ དེ་ནས་དབང་གི་སྟ་གོན་ནི༔ རབ་འབྲིང་ཐ་མ་གང་འོས་ཀྱི༔ རྟེན་འབྲེལ་དཀྱིལ་འཁོར་ལེགས་པར་བཀོད༔ དེའི་དབུས་བུམ་པ་བྷན་ཐོད་དང༔ རིག་མ་ཤེལ་རྡོ་མེ་ལོང་དང༔ གསང་བའི་དབང་རྫས་རྣམ་གསུམ་བཤམས༔ བདག་མདུན་བུམ་ལྷ་བསྐྱེད་བསྟིམ་བྱ༔ དབང་བླངས་སློབ་དཔོན་ཆས་གསོལ་ནས༔ སློབ་བུ་མདུན་འཁོད་དྲི་མ་བཀྲུས༔ བགེགས་བསྐྲད་སྲུང་འཁོར་བསྒོམ་པ་དང༔ ཡིད་ཆེས་དང་བ་འདྲེན་པའི་ཕྱིར༔ ལོ་རྒྱས་བཤད་ཅིང་མཎྜལ་ཕུལ༔ དེ་ནས་གསོལ་བ་འདེབས་པ་ནི༔ ཀྱཻ༔ བདེ་ཆེན་ཐར་པའི་ལམ་སྟོན་མཆོག༔ དབང་ལྡན་རྒྱལ་པོ་བླ་མ་དགོངས༔ བདག་ཅག་སྐལ་ལྡན་བུ་རྣམས་ལ༔ གསང་བ་ཡེ་ཤེས་མཁའ་འགྲོ་མའི༔ སྨིན་བྱེད་དབང་གི་བཀའ་དྲིན་སྩོལ༔ ཅེས་ལན་གསུམ་བསྐུལ༔ དེ་ནས་སློབ་དཔོན་གྱིས༔ ཧོཿ རིགས་ལྡན་བུ་རྣམས་ལས་འཕྲོ་ལྡན༔ གསང་བ་སྔགས་ཀྱི་དཀྱིལ་འཁོར་དུ༔ འཇུག་པར་སྤྲོ་ན་ངས་སྟོན་གྱིས༔ གསང་སྔགས་ཚུལ་བཞིན་ ༤༣༥༽བསྒྲུབ་ནུས་སམ༔ ངས་བསྒོའི་བཀའ་ལས་མི་འདའ་བར༔ དམ་ཚིག་ཇི་བཞིན་བསྲུང་ནུས་སམ༔ ནུས་ན་གསང་སྔགས་དཀྱིལ་འཁོར་འཇུག༔ བསྲུང་དུ་མི་ནུས་ཕྱིར་དེངས་ཤིག༔ སློབ་བུས་གདབ་ལན་ནི༔ ཀྱཻ༔ རྡོ་རྗེ་སློབ་དཔོན་མཆོག་ཉིད་དགོངས༔ བདག་ཅག་སྐལ་ལྡན་དམ་དང་ལྡན༔ ཅི་བསྒོའི་བཀའ་ལས་འདའ་མི་བྱ༔ གསང་སྔགས་ཕྱི་ནང་གསང་གསུམ་གྱི༔ དམ་ཚིག་སྲོག་གི་གཏའ་རུ་བཟུང༔ དེ་ནས་སྐྱབས་སེམས་སྡོམ་པ་འབོགས༔ ན་མོ༔ རྒྱལ་ཀུན་ཡུམ་གྱུར་རྗེ་བཙུན་མ༔ ཀུ་རུ་ཀུལླེར་སྐྱབས་སུ་མཆི༔ བདག་གཞན་གཉིས་སྣང་དབང་བསྡུས་ནས༔

འཁོར་བའི་འཇིགས་ལས་བསྐྱབ་ཏུ་གསོལ༔ ལན་གསུམ་དང་སེམས་བསྐྱེད་ནི༔ ཧོཿ བཅོམ་ལྡན་ལྷ་མོའི་དཀྱིལ་འཁོར་དུ༔ བསྐྱེད་རྫོགས་རིམ་གཉིས་ལ་འཇུག་ནས༔ གཉིས་འཛིན་འཁྲུལ་པའི་སེམས་ཅན་ཀུན༔ བདེ་ཆེན་ཞིང་ལ་འགོད་སེམས་བསྐྱེད༔ ལན་གསུམ་དང་དམ་ཆུ་སྦྱིན་པ་ནི༔ ཧོཿ འདི་ནི་དམ་ཚིག་རྡོ་རྗེའི་ཆུ༔ སྐལ་ལྡན་བུ་ལ་སྦྱིན་པ་ཡིན༔ བསྲུངས་ན་འདིར་སངས་རྒྱས་ཐོབ༔ ཉམས་ན་དམྱལ་བར་ལྟུང་ཏ་རེ༔ དེ་ཕྱིར་དམ་ཚིག་མ་འདའ་ཞིག༔ ༤༣༦༽བཛྲ་ས་མ་ཡ་ན་ར་ཀན༔ དེ་ནས་མིག་དར་སྦྱིན་པ་ནི༔ ཨོཾ་ཙཀྵུ་བྷནྡྷ་ཝ་ར་མ་ཎ་ཡེ་སྭཱ་ཧཱཿ མེ་ཏོག་སྦྱིན་པ་ནི༔ ཨོཾ་པདྨ་པུཥྤེ་སིདྡྷི་ཏྲཱྃ༔ དེ་ནས་སློབ་མ་ལྷར་བསྐྱེད་པ་ནི༔ ཨོཾ་མ་ཧཱ་ཤུ་ནྱ་ཏཱ༴ ཧཾཿ སློབ་མའི་མ་དག་པའི་ཕུང་ཁམས་ཐམས་ཅད་སྟོང་པར་སྦྱངས༔ སྟོང་པའི་ངང་ལས༔ སྐད་ཅིག་པདྨ་ཉི་ཟླའི་སྟེང༔ སློབ་མའི་རིག་པ་ཧྲཱིཿ དམར་པོ༔ ཡོངས་གྱུར་དོན་གཉིས་བྱས་ཚུར་འདུས༔ བཅོམ་ལྡན་མྱུར་དཔལ་ལྷ་མོ་ནི༔ རིག་བྱེད་དམར་མོ་རྒྱ་སྐྱེགས་མདངས༔ ཞལ་གཅིག་སྤྱན་གསུམ་དབྱིངས་སུ་གཟིགས༔ ཕྱག་བཞི་དང་པོས་མདའ་གཞུ་འགེངས༔ འོག་གཉིས་ལྕགས་ཀྱུ་ཞགས་པ་འཛིན༔ དར་དང་རཏྣ་རུས་རྒྱན་གསོལ༔ ཐོད་རློན་ལྔ་བཅུའི་དོ་ཤལ་བྱས༔ སྟག་ཤམ་སྨད་ཀྲིས་དར་སྣས་སྤྲས༔ ཞབས་གཉིས་བརྐྱང་བསྐུམ་བམ་རོ་བརྫིས༔ དབུ་སྐྲ་དམར་སེར་གྱེན་དུ་འཁྱིལ༔ སྤྱི་བོར་རིགས་བདག་སྣང་མཐའ་ཡས༔ དམར་པོ་མཉམ་བཞག་མཚན་དཔེ་རྫོགས༔ རིགས་ཀུན་ཡོངས་འདུས་ངོ་བོར་གསལ༔ ཡེ་ཤེས་འཇའ་འོད་འཁྱིལ་བའི་ཀློང༔ སྣང་ལ་རང་བཞིན་མེད་པར་བཞུགས༔ དེ་ལྟར་གསལ་བའི་གནས་གསུམ་ལས༔ འབྲུ་གསུམ་སྙིང་པོའི་འོད་འཕྲོས་པས༔ ནུབ་ ༤༣༧༽ཕྱོགས་བདེ་ཆེན་ཞིང་ཁམས་དང༔ ལྷོ་ཕྱོགས་དབང་གི་ཕུག་པ་ནས༔ བཅོམ་ལྡན་མྱུར་མཛད་རྒྱལ་བའི་ཡུམ༔ ཡེ་ཤེས་སྒྱུ་མའི་སྐུར་བཞེངས་ལ༔ དབང་གི་ལྷ་མོའི་རྣམ་པ་རུ༔ གནས་འདིར་གཤེགས་ལ་བསྐྱེད་པའི་ལྟར༔ དམ་ཡེ་དབྱེར་མེད་རོ་གཅིག་གྱུར༔ དེ་ནས་བྱིན་ཆེན་དབབ་པ་ནི༔

ཧཱུྃ་ཧྲཱིཿ ནུབ་ཕྱོགས་བདེ་ཆེན་དག་པའི་གནས༔ པདྨ་དབང་གི་གཞལ་ཡས་ནས༔ ཁམས་གསུམ་དབང་སྡུད་ཌཱ་ཀི་མ༔ བཅོམ་ལྡན་རིག་བྱེད་རྒྱལ་བའི་ཡུམ༔ ལས་མཛད་ཌཱ་ཀི་འཁོར་དང་བཅས༔ གནས་འདིར་སྤྱན་འདྲེན་གཤེགས་སུ་གསོལ༔ དབུ་སྐྲ་ཟུར་ཕུད་ཏ་ལ་ལ༔ རིན་ཆེན་རྒྱན་ཆ་སི་ལི་ལི༔ མཁའ་འགྲོའི་བརྡ་སྐད་ལྷངས་སེ་ལྷང༔ བྱིན་རླབས་ན་བུན་ཐིབས་སེ་ཐིབ༔ དངོས་གྲུབ་ཆར་ཆེན་ཐུ་ལུ་ལུ༔ མི་གནས་ཡེ་ཤེས་དཀྱིལ་འཁོར་ནས༔ སྐལ་ལྡན་སྒོ་གསུམ་བྱིན་གྱིས་རློབས༔ སྲིད་གསུམ་དབང་སྡུད་བྱིན་ཆེན་ཕོབས༔ སྣང་རྟོག་ལྷ་ཡི་ཕྱག་རྒྱར་རྫོགས༔ སྒྲ་གྲགས་བདེ་ཆེན་སྔགས་སུ་དག༔ དྲན་རྟོག་ཡེ་ཤེས་ཆེན་པོར་སྨིན༔ འཇའ་ལུས་ཆེན་པོར་བྱིན་ཆེན་ཕོབས༔ སྒོ་གསུམ་རྡོ་རྗེར་བྱིན་གྱིས་རློབས༔ གནས་མཆོག་འདི་རུ་བྱིན་ཕོབས་ལ༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དག་ལོག་འདྲེན་བར་ཆད་སོལ༔ མཆོག་ ༤༣༨༽ཐུན་སུ་ཁའི་དངོས་གྲུབ་སྩོལ༔ ཨོཾ་ཀུ་རུ་ཀུལླེ་ཧྲཱིཿསརྦ་ས་མ་ཡ་ཕེཾ་ཕེཾ་ཨ་བེ་ཤ་ཡ་ཨཱ་ཨཱཿ ཞེས་བརྗོད་མེ་ཏོག་འཐོར་བཞིན༔ ཡེ་ཤེས་དབབ་པ་དེ་ཉིད་སློབ་མའི་སྒོ་གསུམ་ལ་རབ་ཏུ་གནས་ཤིང་བརྟན་པར་གྱུར་ཅིག༔ ཏིཥྛ་བཛྲ་ཏིཥྛ་བཛྲ༔ དེ་ནས་མེ་ཏོག་དོར་བ་ནི༔ ཧོཿ ཁྱེད་ཅག་སྐལ་ལྡན་ལས་འཕྲོ་ཅན༔ སྔོན་གྱི་ཡི་དམ་གང་ཡིན་པ༔ རྡོ་རྗེ་རྒྱལ་པོའི་ཏིང་འཛིན་གྱིས༔ མེ་ཏོག་དེ་རུ་དབབ་པར་བྱེད༔ ལྷ་དེ་མ་བརྗེད་ཡིད་ལ་ཟུངས༔ གསང་མཚན་འཛིན་ཅིང་དངོས་གྲུབ་ཐོབ༔ ཨོཾ་བཛྲ་ཛྙཱ་ན་བུཥྤེ་སིདྡྷི་ཏྲཱྃ༔ དེ་ནས་དབང་རྟོགས་བསྟན་པ་ནི༔ ཁྱེད་རང་རྣམས་ཀྱིས་དཀྱིལ་འཁོར་གྱི་ལྷ་ལ་མེ་ཏོག་དོར་བས༔ ཤར་དུ་བབས་ན་རྡོ་རྗེ་དབང་ཆེན༔ ལྷོ་རུ་བབས་ན་རིན་ཆེན་དབང་རྒྱལ༔ ནུབ་ཏུ་བབས་ན་པདྨ་རིག་འཛིན༔ བྱང་དུ་བབས་ན་ཀརྨ་དབང་ཕྱུག༔ དབུས་སུ་བབས་ན་སངས་རྒྱས་དབང་པོ༔ ཤར་ལྷོར་བབས་ན་ཚེ་དབང་དོན་གྲུབ༔ ལྷོ་ནུབ་ཏུ་བབས་ན་འཇམ་དཔལ་དབང་ཕྱུག༔ ནུབ་བྱང་དུ་བབས་ན་རྟ་མགྲིན་དབང་རྒྱལ༔

བྱང་ཤར་དུ་བབས་ན་རྣམ་དག་ཀུན་དབང་ལ་སོགས་པ་རང་རང་གི་རིགས་ཀྱི་གསང་མཚན་རྣམས་མ་བརྗེད་པར་མཛོད་ཅིག༔ དེ་ནས་མིག་དར་བསལ་བ་ནི༔ ཀྱཻ་ཧོཿ ཐབས་མཆོག་རྡོ་རྗེ་རྒྱལ་པོ་ ༤༣༩༽ཡིས༔ ཁྱོད་ཀྱི་མ་རིག་སྒྲིབ་པའི་བག༔ ཡེ་ཤེས་གསེར་གྱི་ཐུར་མས་དབྱེ༔ ཆོས་ཉིད་སྤྱན་དང་ལྡན་ནས་ཀྱང༔ རང་བྱུང་ཡེ་ཤེས་མཐོང་བར་ཤོག༔ ཨོཾ་བཛྲ་ཙཀྵུ་པྲ་བེ་ཤ་ཡ་ཕཊཿ དེ་ནས་མཐོང་བ་བསྟན་པ་ནི༔ ཨེ་མ་སྐལ་ལྡན་རིགས་ཀྱི་བུ༔ ཆོས་སྐུ་ཡེ་ཤེས་སྤྲོས་དང་བྲལ༔ རང་བྱུང་ལྷུན་གྲུབ་རོལ་པའི་རྩལ༔ སོར་རྟོགས་ཡེ་ཤེས་དཀྱིལ་འཁོར་བཀོད༔ རིག་བྱེད་ལྷ་མོའི་རྟེན་བརྟེན་པ༔ སྐལ་ལྡན་ཁྱོད་ལ་བསྟན་པ་ཡིས༔ ལྷ་དང་སྣང་བ་ཆོས་ཉིད་གསུམ༔ གཞན་ན་མེད་དོ་རང་རིག་ཀློང༔ ངོ་བོས་གདིང་ཐོབ་རྩལ་རྫོགས་མཛོད༔ འདི་ཉིད་མཐོང་བས་བག་ཆགས་དག༔ དངོས་གྲུབ་མ་ལུས་ཐོབ་པར་འགྱུར༔ བྷྲཱུྃ་ཛྙཱ་ན་མཎྜལ་ལ་པྲ་བེ་ཤ་ཡ་ཨ་ཨཱཿ དེ་ནས་དངོས་གཞིའི་དབང་ཞུ་བའི་ཕྱིར་མཎྜལ་ཕུལ་ནས་གསོལ་བ་གདབ་པ་འདིའི་རྗེས་ཟློས་མཛོད༔ ཀྱེ་ཧོ་མགོན་པོ་ཐུགས་རྗེ་ཅན༔ བདག་ཅག་སྐལ་ལྡན་བུ་མཆོག་ལ༔ དབང་གི་ལྷ་མོའི་དངོས་གཞིའི་དབང༔ ཡོངས་རྫོགས་གནང་བའི་བཀའ་དྲིན་སྩོལ༔ ལན་གསུམ་མཐར་གདབ་ལན་ནི༔ ཨེ་མ་སྐལ་ལྡན་རིགས་ཀྱི་བུ༔ རྡོ་རྗེ་སློབ་དཔོན་ཐབས་མཁས་པས༔ དབང་རྣམས་ཁྱོད་ལ་བདག་གིས་ ༤༤༠༽བསྩལ༔ དམ་ཚིག་ཚུལ་བཞིན་བསྲུང་ནུས་སམ༔ བསྒོ་བའི་བཀའ་ལས་མ་འདའ་བར༔ བསྲུངས་ན་ཚེ་འདིར་སངས་རྒྱས་ཐོབ༔ ཉམས་ན་དམྱལ་བར་ལྟུང་ཏ་རེ༔ དེ་བས་དམ་ཚིག་མ་འདའ་སྲུངས༔ བཛྲ་ས་མ་ཡ་ན་ར་ཀན༔ ཞེས་བརྗོད་དམ་ཆུ་བླུད༔ དེ་ནས་བུམ་པ་ཐོགས་ལ༔ ཧཱུྃ་ཧྲཱིཿ ཆོས་དབྱིངས་རོལ་པའི་བུམ་པའི་ནང༔ ཡེ་ཤེས་བདུད་རྩི་བླ་ན་མེད༔ སྐལ་ལྡན་བུ་ལ་དབང་བསྐུར་བས༔ བུམ་པ་སྐུ་ཡི་དབང་ཐོབ་ཤོག༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་སྐུ་གཟུགས་ཐོགས་ལ༔ ཧཱུྃ་ཧྲཱིཿ ཆོས་སྐུ་སྐྱེ་མེད་ཀུན་བཟང་མོ༔ འགགས་མེད་རང་གདངས་དབང་གིས་ལྷ༔

རིག་བྱེད་ཌཱ་ཀིའི་དབང་བསྐུར་རོ༔ དངོས་གྲུབ་རྣམ་གཉིས་དབང་ཐོབ་ཤོག༔ རྩ་སྔགས༔ ཀཱ་ཡ་ཨ་བྷི་ཥིཉྩ་ཨཱཿ དེ་ནས་བདུད་རྩི་ཐོགས་ལ༔ ཧཱུྃ༔ གསལ་སྟོང་འགགས་མེད་བྷནྡྷའི་ནང༔ བརྗོད་བྲལ་རང་གྲོལ་བདུད་རྩིས་བཀང༔ དབང་གིས་ལྷ་མོའི་གསུང་གི་བཅུད༔ སྐལ་ལྡན་བུ་ལ་དབང་བསྐུར་བས༔ བཟླས་པ་ངག་གི་སྒྲིབ་དག་ནས༔ གྲགས་སྟོང་བརྗོད་མེད་དབང་ཐོབ་ཤོག༔ རྩ་སྔགས༔ ཝཱཀྐ་ཨ་བྷི་ཥིཉྩ་ཧཱུྃ༔ དེ་ནས་རིག་མ་ཐོགས་ལ༔ ཧཱུྃ་ཧྲཱི༔ བཅུ་དྲུག་དགའ་སྟེར་མཆོག་གི་ཕོ་ཉ་མོ༔ བདེ་སྟོང་ཡེ་ཤེས་ ༤༤༡༽ཆེན་པོ་བསྐྱེད་པའི་གྲོགས༔ སྐལ་ལྡན་རིགས་ཀྱི་བུ་ལ་གཏད་པ་ཡིས༔ འབར་འཛག་དགྲམ་འདྲེན་ཐབས་ལ་དབང་ཐོབ་ནས༔ རྩ་རླུང་ཐིག་ལེའི་སྒྲིབ་པ་ཀུན་དག་ནས༔ བདེ་སྟོང་དགའ་བཞིའི་ཡེ་ཤེས་སྨིན་པ་དང༔ འོད་གསལ་སྒྱུ་ལུས་ཟུང་འཇུག་སྐུར་རྫོགས་ནས༔ ཤེས་རབ་ཡེ་ཤེས་དབང་མཆོག་ཐོབ་པར་ཤོག༔ རྩ་སྔགས༔ ཨ་ཧཾ་མ་ཧཱ་སུ་ཁ་བོ་དྷི་ཙིཏྟ་ཨ་བྷི་ཥིཉྩ་ཧྲཱིཿ དེ་ནས་ཤེལ་རྡོ་མེ་ལོང་ཐོགས་ལ༔ ཨཱཿ རིག་པའི་རང་བཞིན་བརྗོད་པ་བྲལ༔ རྣམ་ཐར་གསུམ་ལྡན་སྟོང་པ་ཉིད༔ སྤྲོས་མཐའ་བརྒྱད་བྲལ་འོད་གསལ་ཆེ༔ རང་གསལ་སྐུ་དང་ཡེ་ཤེས་ནི༔ ཆོས་ཉིད་དག་པའི་ཡེ་གདངས་རྫོགས༔ མན་ཤེལ་མེ་ལོང་སྟོང་པའི་མཚོན༔ གསལ་ལ་སྒྲིབ་མེད་བརྡ་ཡི་དབང༔ སྐལ་ལྡན་བུ་ལ་བསྐུར་བ་ཡིས༔ ལས་རླུང་སེམས་གསུམ་གནས་དག་ནས༔ འོད་གསལ་ཆོས་སྐུར་སྨིན་གྲོལ་ཤོག༔ རྩ་སྔགས༔ ཙིཏྟ་ཨ་བྷི་ཥིཉྩ་ཧཱུྃ༔ ཨ་ཨ་ཨ་ཕཊཿ དེ་ནས་སྤྲོ་བ་བསྐྱེད་པ་ནི༔ སློབ་བུ་རྡོ་རྗེ་ཆོས་བདུན་གྱིས་བཞུགས་ལ༔ སློབ་དཔོན་གྱིས་འདི་སྐད་གདབ༔ ཨ་ཨ་ཨཱཿ དྲག་མ་བཅད་ཐོན་པར་བྱ་གནས་སློབ་བུ་ལ་རྟོག་མེད་དུ་ངོ་སྤྲོད་པ་ནི༔ ཨེ་མ་ ༤༤༢༽སྐལ་ལྡན་རིགས་ཀྱི་བུ༔ མ་ཡེངས་མ་ཡེངས་ངང་ལ་ཀློད༔ རང་སེམས་ཆོས་སྐུའི་ངོ་བོར་ལྟོས༔ བལྟ་བྱ་ལྟ་བྱེད་གཉིས་མེད་པ༔ གསལ་སྟོང་ཡེ་རིག་ངང་དུ་རྐྱོངས༔ བློ་འདས་ཆོས་སྐུ་ཆེན་པོ་ནི༔ ནམ་མཁའ་རང་བཞིན་མཐའ་དབུས་མེད༔

གང་ལ་མི་འཇུག་ཡུལ་མི་འཛིན༔ མི་གནས་མི་འཁྲུལ་མ་རིག་བྲལ༔ དག་གྲོལ་གཉིས་ལྡན་རྫོགས་སངས་རྒྱས༔ རང་བྱུང་རིག་པ་དེ་ཀའོ༔ གཞན་ན་མེད་དོ་རིགས་ཀྱི་བུ༔ སྤྲོ་བ་བསྐྱེད་ལ་མཉམ་པར་ཞོག༔ ཞེས་བརྗོད་ནས་ཐུགས་ཡིད་བསྲེ༔ དེ་ནས་དབང་རྫས་རྣམ་གསུམ་ཐོགས་ལ༔ ཧཱུྃ་ཧྲཱིཿ བཅོམ་ལྡན་འདས་མ་དབང་གི་ལྷའི༔ ཡོན་ཏན་གསང་རྫས་རིག་གསུམ་གྱིས༔ སྐལ་ལྡན་བུ་ལ་བྱུགས་པ་ཡིས༔ ཁམས་གསུམ་དབང་སྡུད་ཌཱ་ཀིའི་རྟེན༔ གང་འདོད་དབང་སྡུད་དབང་ཐོབ་ཤོག༔ ཅེས་བརྗོད་ནས༔ ཧཱུྃ༔ སིནྡྷུུ་ར༔ ཨཱཿ མཚལ༔ ཨོཾ༔ ལི་ཁྲི༔ ཡས་རིམ་ནས་ཐིག་ལེ་གནས་གསུམ་དུ་བྱུགས༔ དེ་ནས་མདའ་གཞུ་ཐོགས་ལ༔ ཧཱུྃ་ཧྲཱིཿ ཐབས་ཤེས་བརྡ་མཚོན་ཨུཏྤལ་མདའ་དང་གཞུ༔ སྐལ་ལྡན་རིགས་ཀྱི་བུ་ལ་གཏད་པ་ཡིས༔ བཅོམ་ལྡན་འདས་མའི་ཕྲིན་ལས་དབང་ཐོབ་ནས༔ རབ་འབྱམས་ཤེས་བྱའི་ཆོས་ལ་དབང་ཐོབ་ཤོག༔ རྩ་སྔགས༔ སརྦ་གུ་ཎ་ཨ་བྷི་ཥིཉྩ་ཏྲཱྃ༔ ༤༤༣༽དེ་ནས་ལྕགས་ཞགས་ཐོགས་ལ༔ ཧཱུྃ་ཧྲཱིཿ ཁམས་གསུམ་དབང་བསྡུད་ལྕགས་ཀྱུ་ཞགས་པ་འདི༔ སྐལ་ལྡན་རིགས་ཀྱི་བུ་ལ་གཏད་པ་ཡིས༔ སྣང་སྲིད་མོས་པ་རྣམ་བཞི་དབང་བསྡུས་ནས༔ ཆོས་སྲིད་དཔལ་ལ་རོལ་པའི་དབང་ཐོབ་ཤོག༔ རྩ་སྔགས༔ སརྦ་གུ་ཎ་ཨ་བྷི་ཥིཉྩ་ཧཱུྃ༔ དེ་ནས་གཏོར་མ་ཐོགས་ལ༔ ཧཱུྃ་ཧྲཱི༔ ཀ་དག་སྤྲོས་བྲལ་གཏོར་གཞོང་དུ༔ ལྷུན་གྲུབ་རང་བྱུང་བ་ལིཾ་ཏ༔ དབང་གི་ལྷ་མོ་སྒྲུབ་པའི་རྟེན༔ སྐལ་ལྡན་བུ་ལ་དབང་བསྐུར་རོ༔ སྒོ་འདིར་འཇུག་པའི་དབང་ཐོབ་ནས༔ དོན་གཉིས་མཛད་པ་མཐར་ཕྱིན་ཤོག༔ རྩ་སྔགས༔ མ་ཧཱ་བ་ལིཾ་ཏ་ཨ་བྷི་ཥིཉྩ་ཧཱུྃ༔ དེ་ནས་བཀའ་དབང་ནི༔ ཧོཿ ཆོས་སྐུ་ཀུན་ཏུ་བཟང་པོ༔ དྲུག་པ་རྡོ་རྗེ་འཆང་ཆེན༔ སྟོན་པ་རྡོ་རྗེ་སེམས་དཔའ༔ གུ་རུ་དགའ་རབ་རྡོ་རྗེ༔ རིག་འཛིན་པདྨ་འབྱུང་གནས༔ གར་དབང་ཀླུ་སྒྲུབ་སྙིང་པོ༔ པཎ་ཆེན་བཞད་པ་རྡོ་རྗེ༔ མཁའ་འགྲོ་ཡེ་ཤེས་མཚོ་རྒྱལ༔ ཀུན་དགའ་སུ་ཁ་སིདྡྷི་ལ་སོགས་པའི་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་རྡོ་རྗེའི་སློབ་མ་འདི་རྣམས་ལ་དབང་བསྐུར་བར་མཛད་དུ་གསོལ༔

ཡེ་ཤེས་དང་ཡོན་ཏན་ཐམས་ཅད་རྒྱུད་ལ་བརྟན་པར་མཛད་དུ་གསོལ༔ རིམ་པ་གཉིས་ ༤༤༤༽īཀྱི་ལམ་མཐར་ཕྱིན་ནས་སྒྱུ་ལུས་འོད་སྐུར་སྨིན་པར་མཛད་དུ་གསོལ༔ ཚེ་འདིར་བཅོམ་ལྡན་འདས་རིག་བྱེད་ལྷ་མོ་མངོན་སུམ་དུ་འགྲུབ་ནས་ཁམས་གསུམ་སྲིད་གསུམ་འཁོར་འདས་ཐམས་ཅད་དབང་དུ་བསྡུས་ནས་བསྟན་འགྲོའི་དོན་རླབས་པོ་ཆེ་འགྲུབ་ནས་མཐར་ཐུག་གདོད་མའི་མགོན་པོ་འོད་མི་འགྱུར་བའི་གོ་འཕང་ཐོབ་པར་གྱུར་ཅིག༔ ཅེས་བརྗོད་གཏོར་མ་གནས་གསུམ་དུ་གཏུག་གོ༔ དེ་ནས་མཐའ་རྟེན་གཏད་ཅིང་མེ་ཏོག་འཐོར༔ ཁས་བླངས་ཡོན་ཕུལ་བཀྲ་ཤིས་བརྗོད༔ དགེ་བསྔོ་དགའ་སྟོན་ཚོགས་འཁོར་བྱ༔ ས་མ་ཡ༔ ཨེ་མ་གསང་བའི་ཡང་བཅུད་འདི༔ པདྨ་ཅོད་པན་རྒྱུད་བཅུ་གསུམ༔ ཁོ་མོ་མཚོ་རྒྱལ་བདག་གིས་ཞུས༔ སྙིང་མིག་སྲོག་ལས་ཕོངས་ན་ཡང༔ ནམ་སྙིང་ཤེལ་དཀར་གཉིས་ལ་གདམས༔ ད་དུང་མ་སྤེལ་ཐུགས་དམ་མཛོད༔ མ་འོངས་དུས་ཀྱི་མཐའ་མ་ལ༔ ང་སྤྲུལ་ཀུན་དགའ་དཱི་པཾ་དང༔ སུ་ཁ་བཛྲ་ཡོས་འབྲུག་ལོ༔ ཐ་མལ་ཚུལ་འཛིན་གཏེར་ལ་དབང༔ ནམ་སྙིང་གཡུ་སྒྲའི་གྲོགས་དང་འཕྲད༔ དེ་དུས་ཆོས་འདི་འཕྲད་ནས་ཀྱང༔ རིགས་ལྡན་བུ་སློབ་ལྔ་འབྱུང་གནས༔ ཆོས་འདིའི་བསྟན་པ་ཡུལ་ལྔར་རྒྱས༔ གཅིག་བརྒྱུད་གྱིས་ལ་རིམ་བཞིན་སྤེལ༔ འབྲེལ་བ་ཐོབ་ཚད་དོན་གཉིས་འགྲུབ༔ ཕྱི་མ་བདེ་ཆེན་ཞིང་ལ་སྤྱོད༔ ཐེ་ཚོམ་མེད་དོ་རྡོ་རྗེ་ཚིག༔ བདུད་སྤྲུལ་པཱ་ཤཾ་མིང་འཛིན་པ༔ གཡོ་ཅན་གདོང་སྨེ་གཡས་ ༤༤༥༽ན་མཛེས༔ ཐབས་ཀྱིས་སྤྱོད་ཅིང་གྲོལ་ལམ་ལ༔ འཇུག་ནུས་མཐུ་རྩལ་མ་ལྡན་ན༔ ཤར་གྱི་མེ་ཏོག་ལྷོ་རུ་འཕེན༔ ཟབ་གཏེར་ནམ་མཁའི་པདྨོར་འགྱུར༔ ཐབས་ལྡན་གྲོལ་བ་ཐོབ་པས་ན༔ དྲུག་ཅུ་ལྔ་བར་རིམ་གྱིས་གདུལ་བྱ་རྫོགས༔ དེ་དུས་ང་དང་དབྱེར་མེད་དཔལ་རིར་ཡིབས༔ ས་མ་ཡ༔ ཆོས་འཛིན་རིགས་ཀྱི་བུ་ལྔ་ནི༔ གཡུ་སྒྲའི་སྤྲུལ་པ་གུ་ཧྱའི་མིང༔ ལུས་ཐུང་སྨེ་བའི་དགའ་འཁྱིལ་ནི༔ སྟོད་སྨད་མཚམས་སུ་རི་མོ་བཀྲ༔ ནམ་སྙིང་སྤྲུལ་པ་ལོ་ཀའི་མིང༔ ཡོས་ལོ་ཤེས་རབ་མིག་དང་ལྡན༔

སྔགས་རིག་འཛིན་པ་ཤར་ནས་འབྱུང༔ ཨ་ཙར་སྤྲུལ་པ་བཛྲ་མིང༔ བརླ་གཡས་གཡུང་དྲུང་རི་མོ་ཡོད༔ ཡལ་གམ་ལོ་འཛིན་གཏེར་ལ་དབང༔ རྨ་ཐོག་སྤྲུལ་པ་ས་མནྟ༔ མཁལ་གཡོན་ཤ་ཁྲའི་རི་མོ་ཡོད༔ གསེར་གྱི་ལྟོ་འགྲོའི་ལྟོ་བར་འཁྱིལ༔ འབྲོག་མིའི་སྤྲུལ་པ་འདུལ་གྱི་མིང༔ མཆན་གཡོན་སྨེ་བ་དམར་ནག་ནི༔ ལྷ་ཡི་སྤྱན་འདྲ་རབ་ཏུ་མཛེས༔ དེ་དག་རི་དང་ཉེ་བའི་སར༔ རྟེན་འབྲེལ་དབང་གིས་འཛོམ་པར་འགྱུར༔ སྔགས་རིགས་སམ་ནི་བཙུན་པའི་ཚུལ༔ ཆོས་འདི་དཔལ་དུ་སྤྱོད་པ་འབྱུང༔ དྷརྨའི་མིང་དང་པཱ་ཤཾ་མིང༔ ཝཱཀྐའི་མིང་དང་གུ་ཧྱའི་མིང༔ པྲཛྙཱའི་མིང་དང་སུ་ཁའི་མིང༔ རསྨིའི་མིང་དང་པུཎྱེའི་མིང༔ བིམོཀྵདང་ཀིརྟིའི་མིང༔ དེ་ལ་སོགས་པའི་ཆོས་བདག་ ༤༤༦༽ནི༔ དུས་དང་དུས་སུ་འཕྲད་པར་འགྱུར༔ ས་མ་ཡ༔ དྲུག་ཅུ་ལྔ་ནས་འདུལ་བྱ་རིམ་གྱིས་རྫོགས༔ ཤཾ་བྷ་ལ་རུ་སྨོན་ལམ་དབང་གིས་བགྲོད༔ དེ་ནས་འདོང་ཆུ་ལྷ་ཁང་ཞེས་པ་ན༔ བདེ་བའི་མིང་འཛིན་ཤེས་རབ་སྤྱན་ཅན་འབྱུང༔ སྨོན་ལམ་དུས་སུ་སད་ནས་བསྟན་འགྲོར་སྨན༔ ཟབ་མོའི་ཆོས་སྒོ་སྣ་ཚོགས་དེ་དུས་འབྱེད༔ རྟེན་འབྲེལ་ལྡན་ཅིང་ས་གཏེར་ལྔ་ལ་དབང༔ གསང་གྲོགས་ཀློང་གི་མིང་འཛིན་བརྟུལ་ཞུགས་ལྡན༔ སྔགས་རིགས་འཆང་བ་སྨོན་ལམ་དབང་གིས་འཕྲད༔ ཟབ་གཏེར་ཁྲོལ་སྡོམ་བསྟན་པ་དེ་ལ་རག༔ ཆོས་སྲིད་འདུ་སྒོ་བསམ་མི་ཁྱབ་པ་དང༔ ཆོས་བརྒྱུད་འཛིན་པའི་སྐྱེས་བུ་འགའ་ཡང་འབྱུང༔ འབྲེལ་ཚད་རྣམ་པར་གྲོལ་པའི་ལམ་ལ་བཀོད༔ ཐེ་ཚོམ་མེད་དོ་བདག་གི་བཀའ་མི་བསླུ༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ ལོག་ལྟ་འདོད་སྲེད་མཁན་གྱི་དབང་པོ་བསྣུབས༔ བཀའ་སྲུང་གནོད་སྦྱིན་གཟའ་དང་མ་མོས་སྲུངས༔ དམ་ཉམས་ལག་ཏུ་མ་ཤོར་ས་མ་ཡ༔ སྐུ་རྒྱ༔ གསུང་རྒྱ༔ ཐུགས་རྒྱ༔ ཟས་རྒྱ༔ གསང་རྒྱ༔ གཏད་རྒྱ༔ གུ་ཧྱ༔ བརྡ་ཐིམ༔ ༔ ཅེས་པ་འདི་ཡང་ཟབ་གཏེར་རྒྱ་མཚོའི་གྲོགས་ལྡན་གཏེར་ཆེན་ཆོས་ཀྱི་རྒྱལ་པོ་ཨོ་རྒྱན་དངོས་སྣང་པདྨ་ལས་འབྲེལ་རྩལ་གྱིས་སྐུ་གསུང་ཐུགས་ཀྱི་རྟེན་དང༔

རིན་ཆེན་གཉིས་པ་དབང་མདོག་བཟང་པོའི་སྐྱེས་བཅས་ཡང་ཡང་ནན་ཆེར་གསུང་བསྐུལ་ཕེབས་བ་དང༔ ཉེ་ཆར་ཆོས་ཀྱི་བདག་པོ་སྤྲུལ་པའི་སྐུ་ས་མནྟ་སུརྻའྀ་མཚན་འཆང་དང༔ སྐྱེས་བུ་ཤཱི་ལ་བཛྲ་རྣམས་ཀྱི་ ༤༤༧༽ནན་ཏན་ཆེན་པོས་ཡང་ཡང་བསྐུལ་ངོར། གང་གི་ཞབས་སུ་བསྡུས་པ་སློབ་འབངས་ཡོངས་ཀྱི་ཐ་ཤལ་མདོ་མེད་འཆོལ་མོ་དུས་མཐའི་གཏེར་མིང་འཛིན་པ་བདེ་ཆེན་བདེ་བའི་རྡོ་རྗེས་མཁའ་འགྲོ་གསང་བའི་ཤོག་སེར་ལས་དག་པར་ཕབས་པ་དགེའོ།། ༈ རིག་བྱེད་མའི་དབང་གི་སྐབས་སུ་ཁ་བསྒྱུར་ནི། ད་ལན་གྱི་སྐབས་སུ་བབ་པ་མཆོད་སྡོང་བྱ་རུང་ཁ་ཤོར་ནས་སྤྱན་དྲངས་པའི་ཟབ་གཏེར་བཅོམ་ལྡན་རིག་བྱེད་ལྷ་མོའི་སྨིན་བྱེད་དབང་གི་འཇུག་ངོགས་དངོས་གྲུབ་སྙེ་མའི་དཀྱིལ་འཁོར་བསྒྲུབ་པ༔ སོགས་དབང་གི་ལྷན་ཐབས་ལྟར་རོ། བདེ་བའི་རྡོ་རྗེས་སོ།། ༤༤༨༽