༣༨༡༽ཆོས་ཉིད་མཁའ་འགྲོའི་གསང་མཛོད་སྐོར་གྱི་རྣལ་འབྱོར་ལམ་ཁྱེར་ཀུ་སུ་ལའི་ཚོགས་བསགས་ཀྱི་ཕཊ་དོན་ལམ་བཟང་འཇུག་ངོགས་བསྟན་པ་ལ་ཕཊ་དང་པོས་འཁྲུལ་སྣང་དངོས་འཛིན་དབྱིངས་སུ་བཤིག དབྱིངས་སྣང་དག་པ་སོགས་རྣམ་པར་གསལ། ཕཊ་ཀྱིས་ལྷ་འདྲེས་གཙོ་བྱས་མཁའ་ཁྱབ་ཀྱི་སེམས་ཅན་རྣམས་འཁོར་བ་སྡུག་བསྔལ་གྱི་མཚོ་ལས་ཐར་ཕྱིར་སྐུ་གསུམ་མཁའ་འགྲོའི་ཚོགས་ལ་སྐྱབས་སུ་འགྲོ། ངོ་བོ་ཀ་དག་སོགས། ཡོངས་གྲོལ་ཤོག༔ ཕཊ་དང་པོས་སྐྱབས་སུ་སོང༌། ཕཊ་གཉིས་པས་རྣམ་མཁྱེན་གྱི་གོ་འཕང་ཐོབ། གཟུང་འཛིན་གཉིས་སྣང་སོགས། དམ་པ་བསྐྱེད༔ ཕཊ་གཉིས་པས་སྐུ་གཉིས་ཐོབ། ཕཊ་གསུམ་པས་སྐུ་གསུམ་མཁའ་འགྲོའི་དགོངས་པར་རྩལ་རྫོགས་པར་བསམ། བརྒྱུད་པ་ཀུན་འདུས་སོགས། མྱུར་ཐོབ་ཤོག༔ ཕཊ་དང་པོས་རང་ལུས་ཆེ་བ་སྣུམ་བཀྲག་འབར་བར་བསམ། ཕཊ་ ༣༨༢༽གཉིས་པས་ཚེ་རབས་ལུས་དང་ལོངས་སྤྱོད་བསྡུས་ཏེ་བསྲེས། ཕཊ་གསུམ་པས་ལུས་ནང་དབུ་མ་མཚན་ཉིད་བཞི་ལྡན་དམིགས། རང་ལུས་སྲོག་ཤིང་སོགས། དཀར་པོ་ནི་ཕཊ་བརྗོད་རླུང་སེམས་འདུས་པའི་ཐིག་ལེ་མཁའ་རུ་སྤར། མདུན་གྱི་སོགས། བར་བསྒྱུར༔ ཕཊ་དང་པོས་དབྱིངས་དང་ཡེ་ཤེས་དབྱེར་མེད་རོ་གཅིག་འདྲེས། ཕཊ་གཉིས་པས་སྐུར་བཞེངས། ཕཊ་གསུམ་པས་རང་ལུས་སྤྲུལ་པའི་ཕོ་ཉ་འགྱེད། རང་ལུས་ཕུང་པོ་སོགས། རྫས་སུ་གྱུར༔ ཨོཾ་གྱིས་མ་དག་དངོས་འཛིན་གྱི་དྲི་མ་སྦྱངས། ཨཱཿས་ཐམས་ཅད་དག་པར་བསྒྱུར། ཧཱུྃ་གིས་རྒྱ་ཆེ་ལ་རྒྱུན་མི་ཆད་པར་སྤེལ། ཧ་ཧོ་ཧྲཱིཿས་ཡར་མགྲོན་མཉེས་པའི་མཆོད་སྤྲིན་བསམ་གྱིས་མི་ཁྱབ་པ་དང༌། མས་མགྲོན་ཚིམ་པའི་འདོད་དགུ་ལོངས་སྤྱོད་དཔག་མེད་དུ་སྤྲུལ། ཕཊ་ཀྱིས་མགྲོན་བཞི་སྐད་ཅིག་གིས་སྤྱན་དྲངས། དེ་ཡང་དཀོན་མཆོག་སྲི་ཞུའི་མགྲོན་ནི་ནམ་མཁའ་ལ་སྐར་ཚོགས་བཀྲ་བ་བཞིན་དུ་བཞུགས་པར་བསམ་པ་དང༌། མགོན་པོ་ཡོན་ཏན་གྱི་མགྲོན་རྣམས་བར་སྣང་ལ་སྤྲིན་ཕུང་འཁྲིགས་པ་ལྟར་དང༌། བགེགས་རིགས་ལན་ཆགས་ཀྱི་མགྲོན་རྣམས་ས་གཞི་ལས་ཅུང་ཟད་འཕགས་པའི་སྟེང་དུ་ཉི་

༣༨༣༽རྡུལ་འཁྲིགས་པ་ལྟ་བུ་དང༌། རིགས་དྲུག་སྙིང་རྗེའི་མགྲོན་རྣམས་ས་གཞིའི་སྟེང་དུ་ལྷ་མིའི་ཁྲོམ་ཚོགས་པ་ལྟ་བུར་གནས་པར་བསམ་པ་དང༌། དཀོན་མཆོག་གསུམ་སྲི་ཞུའི་མགྲོན་རྣམས་ཀྱི་ལྗགས་རྡོ་རྗེའི་སྦུ་གུ་ཅན་གྱིས་བདུད་རྩིའི་བཅུད་གསོལ་བར་བསམ་ལ། ངར་འཛིན་ཕུང་པོ་སོགས། མངོན་འགྱུར་ཤོག༔ ཕཊ་དང་པོས་བདེ་སྟོང་གི་རོས་ཚིམ་པར་བསམ། ཕཊ་གཉིས་པས་མཆོག་དང་ཐུན་མོང་གི་དངོས་གྲུབ་ཐོབ་པར་བསམ། མགོན་པོ་ཡོན་ཏན་གྱི་མགྲོན་རྣམས་ཀྱི་ལྗགས་རལ་གྲིའི་སྦུ་གུ་ཅན་གྱིས་བདུད་རྩིའི་བཅུད་གསོལ་བར་བསམ་ནས། དཔལ་མགོན་དྲེགས་པ་སོགས། མྱུར་འགྲུབ་མཛོད༔ ཕཊ་དང་པོས་ཐུགས་བདེ་སྟོང་གི་རོས་ཚིམས། ཕཊ་གཉིས་པས་ཕྲིན་ལས་རབ་འབྱམས་ཐོགས་མེད་དུ་བསྒྲུབ་པར་བསམ། བགེགས་རིགས་ལ་བདུད་རྩི་ཤ་ཁྲག་གི་མཆོད་པ་གང་འདོད་དུ་ཕམ་རྒྱལ་མེད་པར་ཐོབ་པར་བསམ་ནས། སྒྱུ་ལུས་ཤ་ཁྲག་སོགས། ཐོབ་པར་ཤོག༔ ཕཊ་དང་པོས་ལན་ཆགས་སྦྱངས་ཏེ་གདུག་སེམས་ཞི་བར་བསམ། ཕཊ་གཉིས་པས་བྱང་ཆུབ་ཀྱི་སེམས་རྒྱུད་ལ་སྐྱེས་པར་བསམ། རིགས་དྲུག་གི་མགྲོན་ལ་རང་རང་གི་སྡུག་བསྔལ་སེལ་བའི་སྨན་མཆོག ལས་སྣང་སྦྱོང་བའི་བདུད་རྩིར་བསམ་ནས། འགྲོ་བ་རིགས་དྲུག་ ༣༨༤༽སོགས། ཐོབ་པར་ཤོག༔ ཕཊ་དང་པོས་སྡུག་བསྔལ་ཐམས་ཅད་དང་བྲལ་བར་བསམ། ཕཊ་གཉིས་པས་བྱང་ཆུབ་ཀྱི་སེམས་རྒྱུད་ལ་ཐོབ་པ་དང༌། ཕཊ་གསུམ་པས་འཁྲུལ་སྣང་ཡེ་ཤེས་སུ་འཆར་ནས་སངས་རྒྱས་ཐོབ་པར་བསམ། སླར་ཡང་ཁས་ཞན་དབང་ཆུང་རྣམས་ལ་རང་རང་གི་མོས་སྤྱོད་དང་མཐུན་པའི་ལོངས་སྤྱོད་ཐོབ་པར་བསམ་ལ། སླར་ཡང་ཐོད་སྣོད་སོགས། ཐོབ་པར་ཤོག༔ ཕཊ་དང་པོས་འཁྲུལ་སྣང་རང་སར་གྲོལ་བར་བསམ། ཕཊ་གཉིས་པས་རང་དབང་སྟོབས་དང་ལྡན་པར་བསམ། ཕཊ་གསུམ་པས་བྱང་ཆུབ་ཀྱི་སེམས་དང་ལྡན་པར་བསམ། མཐར་ནི་སྦྱིན་ཡུལ་སོགས། ཀློང་དུ་ཨཱཿ ཕཊ་ཀྱིས་འཁོར་གསུམ་དམིགས་པ་དང་བྲལ་བར་བཞག བདག་གིས་སྒྱུ་ལུས་སོགས། ཐོབ་པར་ཤོག༔ ཕཊ་དང་པོས་སྤྲུལ་སྐུ།

ཕཊ་གཉིས་པས་ལོངས་སྐུ། ཕཊ་གསུམ་པས་ཆོས་སྐུའི་དབྱིངས་སུ་བསྲེ། ཕཊ་བཞི་པས་ཆོས་ཉིད་ལྷུམས་ཞུགས་ཀྱི་ངང་བསྐྱང༌། སྐྱེ་མེད་རང་བྱུང་སོགས། འགྲུབ་པར་ཤོག༔ ཕཊ་དང་པོས་རང་དོན་ཆོས་སྐུའི་དགོངས་པ་མཐར་བྱས། ཕཊ་གཉིས་པས་ཐུགས་རྗེ་ཆེན་པོའི་སྐུར་ལམ་གྱིས་བསྒོམ་པ་དང༌། ལྷ་འདྲེ་རྣམས་ལ་ཆོས་བཤད་པ་སོགས་ནས་མཐར་ལྷ་འདྲེ་དང་རང་སྣང་གཉིས་སུ་མེད་པར་སྐུ་གསུམ་མཉམ་པ་ཉིད་ཀྱི་དབྱིངས་སུ་འབྱམས་ ༣༨༥༽ཀླས་པར་བསམ་མོ། ཅེས་པ་འདི་ཡང་ལམ་འདིར་མོས་པའི་དད་ལྡན་དགེ་བཙུན་དམ་པ་ཀུན་ལེགས་ཀྱི་བཞེད་དོན་ལྟར་བདེ་བའི་རྡོ་རྗེའི་ཡིད་ཀྱི་མཚོ་ལས་གང་དྲན་ཡིག་རིས་སུ་བགྱིས་པའོ།། དབང་སྡུད་ཟིལ་གནོན་མགོར། ཌཱ་རུ་ཕྱིར་བྲོ་བརྡུང་དང་ནང་དུ་བྲོ་བརྡུང་མཐར་འུར་ཆེམ་བྱ། རྐང་གླིང་འཇམ་ལ་སྙན་པ་རྒྱུན་ཆགས་པ་གསུམ་འབུད། ཕཊ་ཀྱིས་ཕྱི་ནང་སྣོད་བཅུད་ཐམས་ཅད་སྟོང་པར་སྦྱངས། ང་ནི་སྐྱེ་མེད༴སོགས་ཚད་མེད་བཞིའི་རང་གཟུགས་མཁའ་འགྲོ་དཀར་སེར་དམར་ལྗང་ཞལ་གཅིག་ཕྱག་གཉིས་གཡོན་མི་རྐང་གི་གླིང་བུ་ཚག་ཚག་འབུད་པ། གཡས་མི་ལྤགས་ཀྱི་གཡང་གཞི་ཀླད་ལ་བསྐོར་ནས་བརྡབ་པ། འཁྲུལ་གཟུགས་ཀྱི་ལྷ་འདྲེ་ཕོ་གདོན་རྒྱལ་པོ། སྟོང་འཛིན་འཁྲུལ་སྣང་མོ་གདོན་འདྲེ་མོ། ཕྲ་ཡུལ་གཟུང་འཛིན་གྱིས་བསྡུས་ཡུལ་འདྲེ་ཐེའུ་རང་གཉུག་མར་གནས་པའི་གཉིས་སྣང་འཁྲུལ་གཟུགས་སྲིད་པའི་ལྷ་སྲིན་སྡེ་བརྒྱད་ཐམས་ཅད་དབང་དུ་བསྡུས་ཤིང་ཟིལ་གྱིས་གནོན་པར་བསམ། ཧཱུྃ་ཧཱུྃ་ཧཱུྃ་གསུམ་གྱིས་རང་རྩལ་མཁའ་འགྲོའི་བྲོ་ར་ཞི་རྒྱས་དབང་དྲག་གི་རྣམ་རོལ་དུ་ལྷུན་གྱིས་གྲུབ་ནས། གཡོ་འགུལ་འཕར་ལྡང་ ༣༨༦༽མེད་པར་རྡོ་རྗེའི་གཟེར་གྱིས་གདབ་པར་བསམ། རྡོ་རྗེ་ནི་རང་བྱུང་ཡེ་ཤེས་ཀྱི་རྡོ་རྗེའོ། བདེ་བའི་རྡོ་རྗེས་སོ།། གསང་སྔགས་དམ་ཚིག་རྫས་བརྒྱད་ནི༔ དངོས་གྲུབ་བསྐུལ་རྫས་ཅང་ཏེའུ༔ ཐབས་ཤེས་གཉིས་མེད་རྡོ་རྗེ་དྲིལ༔ དགོངས་པ་གཡོ་མེད་སྒོམ་ཐག་དང༔

སྣང་བར་དབང་ཐོབ་ཀ་པཱ་ལ༔ རྩ་རླུང་ཐིག་ལེ་གནད་སྨིན་ཕྱིར༔ གསང་གོས་ཨང་རག་རིགས་ལྔས་བརྒྱན༔ མཆོག་ཐུན་དངོས་གྲུབ་སྡུད་པའི་ཕྱིར༔ མཚན་ལྡན་ལྕང་ལོ་འབྲལ་མེད་བྱ༔ ཡོན་ཏན་ཡོངས་རྫོགས་རིགས་ཀུན་བདག༔ བླ་མའི་ངོ་བོར་གླེགས་བམ་བཅིངས༔ གནས་གསུམ་ཌཱ་ཀི་བརྟེན་པའི་རྫས༔ རྩེ་གསུམ་མཚན་ཉིད་ལྡན་པ་འཆང༔ དཀར་དམར་སེལ་མེད་དམ་བཅས་རྣམས་༔ རྣལ་འབྱོར་ལྡན་པའི་སྒྲུབ་རྫས་ཡིན༔ འདི་འཆང་དམ་ཚིག་གནད་ལྡན་ན༔ ལྷ་དང་བླ་མ་སྒྲུབ་པའི་རྟེན༔ ཌཱ་ཀི་དམ་ཅན་མཉེས་པའི་རྫས༔ གསང་སྔགས་དམ་ཚིག་གསོ་བའི་རྟེན༔ དོན་གཉིས་ཡིད་བཞིན་འབྱུང་བའི་གཞི༔ ཀུན་འབྱུང་ཡིད་བཞིན་ནོར་བུ་འདྲ༔ ཐེག་དམན་བློ་ཤུགས་ཆུང་རྣམས་ལ༔ རྫས་ཀྱི་མིང་ཙམ་བརྗོད་མི་བྱ༔ རྣལ་འབྱོར་ལྡན་པའི་སྤྱོད་ཡུལ་ལས༔ གང་རུང་དག་ལ་མ་སྤེལ་ ༣༨༧༽རྒྱ༔ སྐུ་གསུང་ཐུགས་ཀྱི་རྒྱ༔ སྦས་རྒྱ༔ བརྡ་ཐིམ༔ ༔ ཞེས་མདོ་མེད་འཆོལ་མོ་བདེ་བའི་རྡོ་རྗེ་ལ་མཁའ་འགྲོ་མས་གདམས་པའོ།། ༣༨༨༽