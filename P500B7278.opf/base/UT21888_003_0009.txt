༡༦༥༽ཆོས་ཉིད་མཁའ་འགྲོའི་ཐུགས་ཐིག་ལས༔ ཚེ་སྒྲུབ་ཡང་བཅུད་སྙིང་པོ་བཞུགས་སོ༔ ན་མོ་པདྨ་ཀཱ་ར་ཡེ༔ 

རྣལ་འབྱོར་ལྟར་སྤྱོད་ལྡན་པ་ཡིས༔ ཚེ་སྒྲུབ་ཡང་བཅུ་སྙིང་པོ་བཞུགས་སོ༔ སྤྲོས་མེད་རྒྱུན་ཁྱིར་ཟབ་མོ་བསྟན༔ ཡལ་བར་མ་དོར་ས་མ་ཡ༔ མཁའ་འགྲོའི་བསྐྱེད་བཟླས་འཇུག་པའི་མཐར༔ རྡོ་རྗེ་ཚེ་ཡི་སྒྲུབ་པ་ནི༔ ཨཱཿ རང་ཉིད་མཁའ་འགྲོའི་སྤྱི་བོ་རུ༔ པདྨ་ཉི་ཟླའི་གདན་གྱི་སྟེང༔ རིགས་བདག་མགོན་པོ་ཚེ་དཔག་མེད༔ དམར་གསལ་ལོངས་སྤྱོད་རྒྱན་ཆས་རྫོགས༔ ཞལ་གཅིག་ཕྱག་གཉིས་མཉམ་གཞག་སྟེང༔ འཆི་མེད་ཚེ་ཡི་བུམ་པ་འཛིན༔ ཞབས་གཉིས་རྡོ་རྗེའི་སྐྱིལ་ཀྲུང་བཞུགས༔ སྣང་ལ་རང་བཞིན་མེད་པར་གསལ༔ ཕྱོགས་བཞིར་ཚེ་བདག་རིགས་ལྔ་དང༔ ཚེ་ཡི་ལྷ་མོ་མགྱོགས་མ་བཞི༔ གཞན་ཡང་ཚེ་དབང་རིག་འཛིན་ཚོགས༔ མ་འདྲེས་རང་བྱུང་ཆེན་པོར་བསྐྱེད༔ ཡེ་ཤེས་འཇའ་འོད་འཁྲིགས་པའི་ཀློང༔ སྒྱུ་མ་ཆུ་ཟླ་ཇི་བཞིན་བསྒོམ༔ དེ་ལྟར་གསལ་བའི་གནས་གསུམ་ལས༔ འོད་འཕྲོས་དབྱིངས་བཞུགས་རྒྱལ་བ་རྣམས༔ སྤྱན་དྲངས་བསྐྱེད་པའི་ལྷ་ལ་ཐིམ༔ དམ་ཡེ་དབྱེར་མེད་རོ་གཅིག་གྱུར༔ ༡༦༦༽ཐུགས་ཀར་པདྨ་རཱ་ག་ཡི༔ བུམ་ཀློང་ཐུགས་སྲོག་ཧྲཱིཿཡིག་ལས༔ འོད་འཕྲོས་དོན་གཉིས་བྱས་ཚུར་འདུས༔ བྱིན་རླབས་ཡེ་ཤེས་བདུད་རྩི་ཡིས༔ བུམ་པ་མེར་གྱིས་གང་བར་བསམ༔ རྩ་སྔགས་མཐར༔ ཨོཾ་ཨཱཿགུ་རུ་ཨཱ་ཡུ་སིདྡྷི་ཧྲཱིཿ ཨ་མ་ར་ཎི་ཛི་ཝནྟི་ཡེ་སྭཱ་ཧཱཿ ཞེས་གྲངས་འཁྱོལ་མཐར༔ རིགས་བདག་ཚེ་དཔག་མེད་ཀྱི་ཕྱག་གི་བུམ་པ་དང་གནས་ལྔ་ལས་འཆི་མེད་ཚེ་ཡི་བདུད་རྩི་ཨ་ནྲྀ་ཧཱུྃ་གསུམ་གྱི་རྣམ་པར་རང་གི་ཚངས་བུག་ནས་ཞུགས༔ གནས་ལྔའི་འཁོར་ལོ་ལྔར་ཐིམ་པས་འཆི་མེད་རྡོ་རྗེའི་ཚེ་ལ་དབང་ཅིང་སྐྱེ་འཆི་བགྲེས་རྒུད་ཐམས་ཅད་དང་བྲལ་བ་མི་འགྱུར་རྡོ་རྗེའི་སྲོག་ཐོབ་པར་བསམ༔ རྩ་སྔགས་མཐར༔ ཨོཾ་གུ་རུ་ཨཱ་ཡུརྫྙཱ་ན་ཚེ་བྷྲཱུྃ་གཡུ་བྷྲཱུྃ་གཡུ་ཚེ་བྷྲཱུྃ་ཨཱ་ཡུརྫྙཱ་ན་གཡུ་ཚེ་ནྲྀ་ཛཿབྷྲཱུྃ་སྭཱ་ཧཱཿ ཅི་འགྲུབ་མཐར༔ ཡང་ཚེ་བདག་རིགས་ལྔ་ཚེ་ལྷ་མགྱོགས་མ་རྣམས་ཀྱི་ཐུགས་རྗེའི་འོད་ཟེར་གྱིས་བདག་གི་བླ་ཚེ་ཡར་བ་དངཿ

ཆད་པ་དང༔ གས་པ་དང༔ ཉམས་པ་དང༔ ལྷ་འདྲེས་བརྐུས་ཤིང་འཁྱམས་པ་དང༔ གདོན་དང་བགེགས་ཀྱིས་འཕྲོགས་པ་ཐམས་ཅད་ཨ་ནྲྀ་ཧཱུྃ་གསུམ་གྱི་རྣམ་པར་བསྡུས་ནས་རང་གི་ཐུགས་ཀའི་སྲོག་ཡིག་ལས་ཐིམ་པས་བླ་ཚེ་ཆད་ཉམས་ཡར་བ་ཐམས་ཅད་སོར་ ༡༦༧༽ཆུད་པར་བསམ༔ རྩ་སྔགས་ཅི་འགྲུབ་མཐར༔ ཚེ་འགུགས་ནི༔ ཧཱུྃ་ཧྲཱིཿ སྤྱི་གཙུག་མི་འགྱུར་བདེ་ཆེན་ཕོ་བྲང་ནས༔ བཅོམ་ལྡན་མགོན་པོ་ཡེ་ཤེས་ཚེ་དཔག་མེད༔ ཚེ་བདག་རིགས་ལྔ་ཚེ་ལྷ་མགྱོགས་མ་བཞི༔ ཚེ་ལ་དབང་བའི་དྲང་སྲོང་རིག་འཛིན་ཚོགས༔ ཐུགས་རྒྱུད་བསྐུལ་ལོ་དབྱིངས་ནས་དགོངས་མཛོད་ལ༔ བདག་གི་བླ་ཚེ་ཉམས་དང་འཁྱམས་པ་གསོས༔ ཤ་ཁམས་ཉམས་ན་ས་ཡི་བཅུད་བསྡུས་ལ༔ རྣལ་འབྱོར་བདག་གི་ཤ་ཁམས་ཉམས་པ་གསོས༔ ཁྲག་ཁམས་ཉམས་ན་ཆུ་ཡི་བཅུད་བསྡུས་ལ༔ རྣལ་འབྱོར་བདག་གི་ཁྲག་ཁམས་ཉམས་པ་གསོས༔ དྲོད་ཁམས་ཉམས་པ་མེ་ཡི་བཅུད་བསྡུས་ལ༔ རྣལ་འབྱོར་བདག་གི་དྲོད་ཁམས་ཉམས་པ་གསོས༔ དབུགས་ཁམས་ཉམས་པ་རླུང་གི་བཅུད་བསྡུས་ལ༔ རྣལ་འབྱོར་བདག་གི་དབུགས་ཁམས་ཉམས་པ་གསོས༔ སེམས་ཁམས་ཉམས་པ་ནམ་མཁའི་བཅུད་བསྡུས་ལ༔ རྣལ་འབྱོར་བདག་གི་སེམས་ཁམས་ཉམས་པ་གསོས༔ ཕུང་ཁམས་སྐྱེ་མཆེད་དག་པ་ལྷ་ཡི་ངང༔ ཡེ་ཤེས་ལྔ་ཡི་རང་བཞིན་ཚེ་རྒྱས་ཐོབ༔ མི་ཤིགས་མི་འགྱུར་རྡོ་རྗེའི་ཚེ་ཐོབ་ཤོག༔ བྷྲཱུྃ་བཛྲ་རཀྵ་རཀྵ་ཧཱུྃ༔ ཞེས་བརྗོད༔ གཞན་ཡང་ཚེ་འགུགས་དང་བཀྲ་ཤིས་སོགས་ཀྱིས་མཐའ་བརྒྱན་པར་བྱའོ༔ ས་མ་ཡ༔ འདི་ལ་རྟག་ཏུ་བརྩོན་གྱུར་ན༔ ༡༦༨༽ ཆེ་འཕྲང་ངེས་པར་སེལ་བར་འགྱུར༔ ཐེ་ཚོམ་མེད་དོ་རྡོ་རྗེའི་ཚིག༔ རྟགས་མཚན་ལག་ཏུ་ལོངས་དང་གསལ༔ ས་མ་ཡ༔ རྒྱ་རྒྱ་རྒྱ༔ གུ་ཧྱ༔ བརྡ་ཐིམ༔ ༔ ཅེས་པ་འདིའང་མཁྱེན་ཡངས་བློ་གྲོས་སྤྱན་ཅན་དགེ་བཙུན་དམ་པ་བདེ་འབྱུང་གིས་བཀྲ་ཤིས་ལྷ་རེག་བཅས་ནན་ཆེར་བསྐུལ་ངོར་མདོ་མེད་འཆོལ་མོ་བདེ་ཆེན་བདེ་བའི་རྡོ་རྗེས་ཡར་ཚེས་དགེ་བར་སེར་དགོན་དབེན་ཁྲོད་ནས་བྲིས་པའོ།། དགེའོ།།