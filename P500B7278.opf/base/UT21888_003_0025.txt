༣༡༽ ཆོས་ཉིད་མཁའ་འགྲོའི་ཐུགས་ཐིག་ལས༔ ཕུར་སྒྲུབ་བདུད་ལས་རྣམ་རྒྱལ་གྱི་རྩ་སྒྲུབ་བར་ཆད་ཀུན་སེལ་དངོས་གྲུབ་བུམ་བཟང་བཞུགས༔ ༣༢༽ ན་མོ་པདྨ་ཀཱ་ར་ཡེ༔ གདོད་ནས་རྣམ་དག་ཆོས་ཀྱི་སྐུ༔ ལྷུན་གྲུབ་སྐུ་དང་ཡེ་ཤེས་རྫོགས༔ གང་འདུལ་ཐུགས་རྗེས་འགྲོ་རྣམས་འདུལ༔ མཚོ་སྐྱེས་རྡོ་རྗེ་འཆད་ལ་འདུད༔ མ་འོངས་སྙིགས་མ་སྙིགས་མའི་དུས༔ ཆོས་སྒྲུབ་དམན་ཅིང་བདུད་བསྟན་དར༔ དུ་རུ་ཀ་ཡིས་བོད་འབངས་ཕུང༔ ཆོས་བཞིན་སྤྱོད་པ་ཉིན་སྐར་ཙམ༔ དེ་ཕྱིར་ཁོ་མོ་མཚོ་རྒྱལ་ངས༔ རྗེས་འཇུག་སྐྱེས་བུའི་དོན་ཆེད་དུ༔ ཟབ་སྒྲུབ་བར་ཆད་ཀུན་སེལ་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ དང་པོ་སྐྱབས་འགྲོ་སེམས་བསྐྱེད་ནི༔ ན་མོ༔ རྩ་གསུམ་ཀུན་འདུས་རྡོ་རྗེ་ཕུར་པའི་ལྷར༔ བདག་སོགས་འགྲོ་ཀུན་གུས་པས་སྐྱབས་སུ་མཆི༔ མ་གྱུར་འགྲོ་རྣམས་ ༣༣༽ སངས་རྒྱས་ལ་འགོད་ཕྱིར༔ བདག་གིས་སྨོན་འཇུག་བྱང་ཆུབ་སེམས་བསྐྱེད་དོ༔ ལན་གསུམ་བརྗོད༔ ཧཱུྃ༔ ང་ནི་རིག་པ་དོན་གྱི་ལྷ༔ གཉིས་སྣང་འཁྲུལ་པ་དབྱིངས་སུ་བཤིག༔ མི་ཤིགས་རྡོ་རྗེ་སྲུང་བའི་གུར༔ ཡོངས་གྲུབ་ཆེན་པོར་ལྷུན་གྱིས་གྲུབ༔ ཨུ་ཙ་ཏ་ཡ་ཕཊ༔ བཛྲ་རཀྵ་རཀྵ་བྷྲཱུྃ༔ ཧཱུྃ༔ སྐུ་གསུམ་ཡེ་ཤེས་དཀྱིལ་འཁོར་ལྷའི༔ དབང་བྱིན་དངོས་གྲུབ་བྱིན་ཆེན་ཕོབས༔ སྣོད་བཅུད་དག་པ་རབ་འབྱམས་སུ༔ མཆོད་པའི་རྫས་སུ་བྱིན་གྱིས་རློབས༔ ཕེཾ་ཛ་ཨ་བེ་ཤ་ཡ་ཨ༔ མ་ཧཱ་སརྦ་པཱུ་ཛ་ཧོ༔ ས་མ་ཡ་ ༣༤༽ཤུདྡྷ་ཨ༔ གཉིས་པ་དངོས་གཞི་ལྷ་བསྐྱེད་ནི༔ ཨཱཿ ཆོས་རྣམས་རང་བཞིན་རྣམ་པར་དག༔ སྟོང་ཞིང་བདག་མེད་དེ་བཞིན་ཉིད༔ འགགས་མེད་རང་གསལ་ཀུན་ཏུ་སྣང༌། ཐུགས་རྗེའི་ཡེ་ཤེས་སྙིང་རྗེའི་རྩལ༔ རིག་པ་རྒྱུ་ཡི་ཡི་གེར་ཤར༔ དེ་ལས་འོད་ཟེར་རབ་འཕྲོས་པས༔ འབྱུང་ལྔ་རིམ་བརྩེགས་རི་རབ་དང༔ མི་འཇིག་རྡོ་རྗེའི་བྲག་ཆེན་སྟེང༔ ཡེ་ཤེས་ལས་གྲུབ་སྲུང་གུར་དབུས༔ ཧཱུྃ་ལས་བྷྲཱུུྃ་འཕྲོས་ཡོངས་གྱུར་པ༔ རབ་འཇིགས་དྲག་པོའི་གཞལ་ཡས་ཁང༔ ཚད་དང་མཚན་ཉིད་ཡོངས་རྫོགས་པ༔

རང་བྱུང་ལྷུན་གྲུབ་ཆེན་པོར་རྫོགས༔ དེ་དབུས་འཁོར་ལོ་རྩིབས་བརྒྱད་སྟེང༔ བྱོལ་སོང་གཙོ་བརྒྱད་ཀྱིས་བཏེགས་ཁྲིར༔ སྐྱོན་བྲལ་པད་ཟླ་ཉི་མ་དང༔ ལོག་འདྲེན་བདུད་བགེགས་བསྣོལ་བའི་སྟེང༔ དབྱིངས་ནས་ས་བོན་གདན་ལ་བབས༔ འོད་ཟེར་འཕྲོ་འདུས་དོན་གཉིས་བྱས༔ ཚུར་འདུས་ཡོངས་སུ་གྱུར་པ་ལས༔ རིག་པ་ཆོས་ཉིད་དོན་གྱི་ལྷ༔ དཔལ་ཆེན་རྡོ་རྗེ་གཞོན་ནུའི་སྐུ༔ ཞལ་གསུམ་ཕྱག་དྲུག་ཞབས་བཞི་བགྲད༔ གཡས་དཀར་དབུས་མཐིང་གཡོན་ཞལ་དམར༔ སྤྱན་དགུ་སྡང་མིག་གཡོ་ཞིང་འཁྲུགས༔ ཞལ་གདངས་ ༣༥༽ལྗགས་འདྲིལ་མཆེ་བ་གཙིག༔ སྨ་ར་སྨིན་མར་མེ་འོད་འཕྲོ༔ དབུ་སྐྲ་ཁམ་ནག་གྱེན་དུ་འཁྱིལ༔ ཐོད་སྐམ་ལྔ་ཡི་དབུ་རྒྱན་དང༔ སྙན་གཉིས་ཉི་མ་ཟླ་བས་བརྒྱན༔ ཕྱག་དྲུག་གཡས་གཉིས་གསེར་རྡོ་རྗེ༔ རྩེ་དགུ་དང་ནི་རྩེ་ལྔ་གདེངས༔ གཡོན་གཉིས་མེ་དཔུང་ཁ་ཊྭཱཾ་འཛིན༔ ཐ་གཉིས་གནམ་ལྕགས་ཕུར་བུ་འདྲེིལ༔ ཞབས་བཞི་གྱད་ཀྱི་འདོར་སྟབས་མཛད༔ དུར་ཁྲོད་དཔལ་ཆས་སྐུ་ལ་རྫོགས༔ ཡེ་ཤེས་མེ་དཔུང་འཁྲིགས་པའི་ཀློང༔ སྣང་ལ་རང་བཞིན་མེད་པའོ༔ སྦྱོར་ཡུམ་འཁོར་ལོ་རྒྱས་འདེབས་མ༔ མཐིང་སྐྱ་ཞལ་གཅིག་ཕྱག་གཉིས་པ༔ ཁ་ཊྭཱཾ་དང་ནི་ཐོད་ཁྲག་འཛིན༔ སྤྱན་གསུམ་སྐུ་གསུམ་དབྱིངས་སུ་གཟིགས༔ ཞལ་གདངས་ལྗགས་འདྲིལ་སྨར་སྨིན་འཁྱིལ༔ སྐུ་ལ་ཁྲོ་མོའི་ཆས་ཀུན་རྫོགས༔ ཞབས་གཡོན་ཡབ་ཀྱི་སྐུ་ལ་འཁྲིལ༔ གཡས་བརྐྱངས་ཏི་རའི་གདན་ལ་བརྫི༔ ཞལ་སྦྱོར་དྲག་པོའི་གད་རྒྱངས་སྒྲོགས༔ གཙོ་བོའི་སྤྱི་བོར་བྱ་ཁྱུང་གི༔ རྭ་བར་མི་བསྐྱོད་ཡབ་ཡུམ་ཤར༔ གནས་ལྔ་རྩ་ཡི་འཁོར་ལོ་རུ༔ ཁྲག་འཐུང་ཀཱི་ལ་རིགས་ལྔ་ནི༔ ཞལ་ ༣༦༽གསུམ་ཕྱག་དྲུག་ཁྲོ་ཆས་རྫོགས༔ སྐུ་སྨད་ཕུར་བུའི་དབལ་དང་ལྡན༔ ཕྱི་རིམ་གནམ་ལྕགས་རྩིབས་འཁོར་དང༔ གཉིས་སྣང་བདུད་བགེགས་བསྣོལ་བའི་སྟེང༔ སྐུ་གསུང་ཐུགས་ལས་སྤྲུལ་པ་ཡི༔ སྲས་དང་ཁྲོ་བཅུ་ཟ་གསོད་དང༔ དབང་ཕྱུག་བསྟན་མ་མིང་སྲིང་ཚོགས༔ ཕུར་སྲུང་དམ་ཅན་རྒྱ་མཚོ་བཅས༔ མ་འདྲེས་ཡོངས་རྫོགས་ཆེན་པོར་བསྐྱེད༔

དེ་ལྟར་གསལ་བའི་གནས་གསུམ་ལས༔ འོད་འཕྲོས་དབྱིངས་བཞུགས་རྒྱལ་བ་རྣམས༔ རྡོ་རྗེ་གཞོན་ནུའི་རྣམ་པ་རུ༔ གནས་འདིར་སྤྱན་འདྲེན་གཤེགས་སུ་སོལ༔ དམ་ཚིག་ཡེ་ཤེས་གཉིས་མེད་པར༔ རོ་གཅིག་ཆོས་སྐུའི་ཀློང་དུ་བཞུགས༔ ལྷ་ཉིད་རང་ལ་རང་ཉིད་ལྷ༔ མངོན་གྱུར་ཆེན་པོར་ཡེ་ཕྱག་འཚལ༔ བཛྲ་ས་མ་ཡ་ཛཿ ཏིཥྛ་ལྷན༔ ན་མོ་ཧོཿ ཨོཾ༔ དབྱིངས་དང་ཡེ་ཤེས་གཉིས་མེད་རྩལ༔ བཀོད་པ་རབ་འབྱམས་མཆོད་པའི་རྫས༔ ཡོངས་གྲུབ་རིག་པའི་རྒྱན་དུ་ཤར༔ དཀྱིལ་འཁོར་ལྷ་ཚོགས་དགྱེས་ཕྱིར་འབུལ༔ བཞེས་ནས་མཆོག་གི་དངོས་གྲུབ་སྩོལ༔ ཛྙཱ་ན་མ་ཧཱ་སརྦ་པཉྩ་པཱུ་ཛ་ཁཱ་ཧིཿ ཨོཾ་ཨརྒྷཾ་སོགས་ཕྱི་ནང་གསང་མཆོད་སྦྱོར་སྒྲོལ་སྔགས་ཀྱིས་མཆོད༔ ཧཱུྃ༔ ཆེ་བའི་ ༣༧༽ཆེ་མཆོག་འཇིགས་བྱེད་ཧེ་རུ་ཀ༔ གར་དགུའི་ཉམས་རྫོགས་གཏུམ་དྲག་འབར་བའི་སྐུ༔ བདུད་བགེགས་ལོག་འདྲེན་མ་ལུས་འདུལ་མཛད་པ༔ ཁྲོ་རྒྱལ་རྡོ་རྗེ་གཞོན་ནུ་ཡབ་ཡུམ་དང༔ ཀཱི་ལ་རིགས་ལྔ་སྐུ་གསུང་ཐུགས་ཀྱི་སྲས༔ ཁྲོ་བཅུ་ཡབ་ཡུམ་ཟ་གསོད་ཕོ་ཉ་དང༔ དབང་ཕྱུག་བསྟན་མ་ཕུར་སྲུང་དམ་ཅན་སོགས༔ དཀྱིལ་འཁོར་ཡོངས་རྫོགས་ལྷ་ལ་ཕྱག་འཚལ་བསྟོད༔ བདག་ཉིད་ཕུར་པ་སྒྲུབ་པའི་རྣལ་འབྱོར་ལ༔ བགེགས་དང་ལོག་འདྲེན་བར་ཆད་མི་འབྱུང་ཞིང༔ བསྐྱེད་རྫོགས་རིམ་གཉིས་འབྲས་བུ་མཐར་སོན་ནས༔ འཕོ་མེད་ཕྱག་རྒྱ་ཆེན་པོའི་སྐུ་འགྲུབ་ཤོག༔ གཙོ་བོའི་ཐུགས་ཀར་པད་ཉིའི་གདན་ལ་ཡེ་ཤེས་སེམས་དཔའ་ཆོན་གང་བ་ཞལ་གཅིག་ཕྱག་གཉིས་རྡོར་དྲིལ་བསྣོལ་སྟབས་སུ་འཛིན་ཅིང་ཞབས་རྡོ་རྗེའི་སྐྱིལ་མོ་ཀྲུང་དུ་བཞུགས་ཡི་ཐུགས་ཀར་ཉི་མའི་གདན་ལ་གནམ་ལྕགས་ཀྱི་རྡོ་རྗེ་རྩེ་དགུ་པ་གྱེན་བསླང་དུ་ཁོད་པའི་ལྟེ་བར་ཉི་ཟླའི་གཱའུ་ཁ་སྦྱོར་གྱི་ནང་དུ་ཐུགས་སྲོག་ཧཱུྃ་ཡིག་མཐིང་ནག་གི་མཐར་གསང་བའི་སྙིང་པོ་འབྲུ་དགུས་གཡས་སུ་བསྐོར་བར་བསྒོམ་ལ༔ ཧཱུྃ༔ བདག་ཉིད་རྡོ་རྗེ་གཞོན་ནུའི་ཐུགས་ཀ་རུ༔ ཡེ་ཤེས་སེམས་དཔའ་རྒྱན་མེད་འོད་ཕུང་འབར༔ ཐུགས་ཀར་ཉི་སྟེང་གནམ་ལྕགས་

༣༨༽ཀྱི༔ རྡོ་རྗེ་རྩེ་དགུའི་ལྟེ་བ་རུ༔ ཉི་ཟླའི་གཱའུ་ཁ་སྦྱོར་དབུས༔ ཐུགས་སྲོག་ཧཱུྃ་ཡིག་མཐའ་བསྐོར་དུ༔ རྩ་བའི་སྔགས་ཀྱིས་གཡས་སུ་འཁོར༔ འོད་ཟེར་འཕྲོ་འདུས་དོན་གཉིས་བྱས༔ ཚུར་འདུས་སྲོག་གི་སྙིང་པོར་བསྟིམ༔ གཙོ་འཁོར་སྲོག་སྔགས་རོ་གཅིག་གྱུར༔ བཟླས་པས་སྣོད་བཅུད་གཉིས་སྣང་སེམས༔ མཉམ་རྫོགས་མཉམ་ཉིད་ཆོས་སྐུའི་ངང༔ མ་བཅོས་བདེ་བ་ཆན་པོར་ཨཱཿ ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ༔ སྨྲ་བཅད་མི་ཚིག་མ་འདྲེས་པར༔ བྱེ་བ་བཟླས་པས་དངོས་གྲུབ་ཐོབ༔ སྒྲུབ་དང་ལས་སྦྱོར་དམིགས་པས་དབྱེ༔ གསང་ཞིང་གསང་བར་ཉམས་བླང་ན༔ ཕྱི་ནང་རྐྱེན་ངན་བར་ཆད་སེལ༔ ཁྱད་པར་དུ་རུ་ཁ་དར་དུས༔ སྙིགས་མ་སྙིགས་མའི་རང་རྟགས་ངོམས༔ ཆོས་བཞིན་སྤྱོད་པའི་སྐྱེས་བུ་ལ༔ ལོག་པ་བདུད་ཀྱི་བར་ཆད་སྡང༔ བརྟེན་པའི་ལྷ་སྲུང་གཤེད་དུ་བབས༔ ལེགས་པ་ལྟར་སྣང་འགལ་རྐྱེན་བསྐུལ༔ ཆོས་བཞིན་སྤྱད་ཀྱང་ཆོས་མིན་གོལ༔ དེའི་ཚེ་གདམས་པ་འདི་ཉིད་ནི༔ ཡལ་བར་མ་དོར་ཉམས་བླང་ན༔ བདུད་བཞིའི་གཡུལ་ལས་རྒྱལ་བར་ངེས༔ ཐེ་ཚོམ་མེད་དོ་ས་མ་ཡ༔ ཆོས་འདིའི་བཀའ་ཡི་གཉེར་འཛིན་པ༔ གནོད་སྦྱིན་གཟའ་དང་མ་མོར་གཏད༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་ལ་འདི་མ་ ༣༩༽འཕྲད༔ ཐུབ་པར་སྲུངས་ཤིག་ས་མ་ཡ༔ ཟབ་རྒྱ༔ གསང་རྒྱ༔ གཏད་རྒྱ༔ གུ་ཧྱཿབརྡ་ཐིམ༔ ༔ ཅེས་པ་འདི་ཡང་རང་སློབ་དམ་པ་ཁམས་རི་བོ་རྩེའི་གྲྭ་ཚང་བཀྲ་ཤིས་ཚེ་རིང་དང༌། ཚེ་དབང་རིག་འཛིན། འགྱུར་མེད་ཚུལ་ཁྲིམས། གསམ་གཏན་རྒྱ་མཚོ་སོགས་ཀྱིས་རེག་བྱ་ནམ་མཁའི་མདངས་བཅས་ཟབ་གཏེར་ཡོངས་རྫོགས་བེབས་དགོས་ཞེས་ལན་གྲངས་དུ་མར་ནན་ཆེར་བསྐུལ་བ་དང༌། དགེ་བཙུན་མགོན་བརྟན་ནས་ཀྱང་ཡང་ཡང་བསྐུལ་ངོ་མ་ལྡོག་ཙམ་དུ། སུ་ཁ་བཛྲ་མིང་གིས་ཉམ་ཆོས་ཡིག་རིས་སུ་བྲིས་པའོ།། ༤༠༽