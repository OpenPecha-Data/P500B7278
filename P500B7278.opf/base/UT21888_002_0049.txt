༥༠༣༽ཐོད་རྒལ་འཇའ་ལུས་མངོན་འགྲུབ་ཀྱི་སྐབས་དོན་ལ། ཐོག་མར་མཆོད་བརྗོད་ཀྱི་གནས་དང་ཉེ་གནས་ཁྱད་པར། ཕྱི་གནས་ཡུལ་དུར་ཁྲོད་ལ་གནས་དང༌། ནང་རྡོ་རྗེའི་ལུས་ལ་ཚང་བ་ལ་ཉེ་གནས། ཞིང་དང་ཉེ་ཞིང་ཡང་དེ་བཞིན་དང༌། སྤྱིར་མཆོད་བརྗོད་སྐབས་དབྱིངས་དང་དབྱིངས་བཞུགས་ཀྱི་ཁྱད་པར་དབྱིངས་ཆོས་སྐུ་དང༌། དབྱིངས་བཞུགས་གཟུགས་སྐུ་བཞིན་ལག་གི་རྣམ་པ་ཅན་དུ་བཞེངས་པའོ། ཕྱིའི་རུ་ཤན་སྐབས་སུ་གནས་ཀྱི་བྱེ་བྲག་ནི། རབ་དུར་ཁྲོད། འབྲིང་ནགས་ཚལ། ཐ་མ་མཚོ་གླིང་སོགས་མིའི་རྒྱུ་འགྲུལ་མེད་པའི་སར་རྣལ་འབྱོར་པས་ལུས་གཅེར་བུར་ཕྱུངས་ནས་སྨད་དུ་གསང་དགོས་མནབས། ཨང་རག་ཡིན་ཀྱང་ཆོག རྣལ་འབྱོར་མ་རྣམས་ཀྱིས་གསང་གོས་དང་སྟོད་གཡོགས་མནབས། ཇོ་སེར་གཉིས་གནས་སོ་སོར་འགྲོའོ། ནང་གི་རུ་ཤན་སྐབས་སུ་ཐུན་སྐབས་རེ་ལ་དམྱལ་བའི་ས་བོན་ལ་དམིགས་ནས་འབྲུ་གསུམ་བཟླས་པ་ཅི་ནུས་བཟླ། མཐར་ཐུན་གྲོལ་རན་དུས་ཡི་དྭགས་ནས་ལྷའི་བར་རེ་རེ་བཞིན་འབྲུ་གསུམ་བཟླས་པ་བརྒྱ་རྩ་རེ་བཟླ་ཞིང་ཐུན་གྲོལ་བར་བྱའོ། ༥༠༤༽ཐུན་གཞན་རྣམས་ལའང་དེས་འགྲེས་སོ། དམྱལ་བ་སྦྱངས་ཚར་རྗེས་དམྱལ་བ་དོར་ཏེ་ཡི་དྭགས་ནས་མགོ་བཟུང་ཞིང་གོང་ལྟར་བྱེད། དེའི་འགྲོས་ཀྱིས་རིགས་དྲུག་པོ་སོང་རྗེས་ཁ་སྐོང་འབུམ་ཐེར་གྱི་ཚེ་ན་རིགས་དྲུག་ལྷན་དུ་རིམ་བཞིན་སྤྱི་ལྟར་མས་རིམ་ནས་ཡར་སྦྱངས། ཡས་ནས་མར་སྦྱངས། མས་ནས་ཡར་སྦྱངས་ཏེ་ཐུན་གྲོལ། ཐུན་གཞན་མ་རྣམས་ལའང་དེས་འགྲེས་སོ། འདི་སྐབས་འབྲུ་གསུམ་བཟླས་པ་འབུམ་ཐེར་བདུན་པོ་འགྲོ་དགོས་སོ། གསང་བའི་རུ་ཤན་སྐབས་ཀྱི་ལག་གཉིས་ཀྱིས་རྡོ་རྗེ་རྩེ་གཅིག་གི་རྒྱ་བྱས་ཏེ། མགོ་ལ་མ་རེག་ཙམ་བྱ་བ་དང༌། རང་ལུས་རྒྱས་གདབ་སྐབས་སུ་རང་ལུས་ཧཱུྃ་ཡིག་རྡུལ་ཕྲ་རབ་ཀྱི་ཆ་ཙམ་ཚོགས་པ་ལ་སེམས་བཟུང༌། ཡང་ཧཱུྃ་ཡིག་གནས་འགྱུར་ནས་ཕྱག་ན་རྡོ་རྗེ་དེའི་གྲངས་དང་མཉམ་པར་བསྒོམ་ནས་ཧཱུྃ་ཡིག་གོང་ལྟར་གསལ། མཐར་ཐམས་ཅད་ཐུགས་ཀའི་ཧཱུྃ་ལ་བསྡུ།

ཧཱུྃ་ཡིག་ཀྱང་འཇའ་ཚོན་ནམ་མཁར་ཡལ་བ་ལྟར་ཆོས་ཉིད་ཀྱི་དབྱིངས་སུ་བསྡུའོ། མཉན་བཙལ་སྐབས་སུ་ངལ་གསོ་བར་བྱ་ཞེས་པ་ནི། ཆོས་ཉིད་ཀྱི་དབྱིངས་སུ་མཉམ་པར་བཞག་ལ་གསུངས། རྣལ་དབབ་སྐབས། སེང་གེ་ཉལ་སྟབས་སྤྱི་ལྟར་དང༌། ༥༠༥༽སོར་གཞུག་སྐབས་སུ་ལག་གཡས་སྡིགས་མཛུབ་ནམ་མཁར་འཕང་ནས། གཡོན་སྡིགས་མཛུབ་དཀུར་བརྟེན། རྐང་པ་གྱད་ཀྱི་འདོར་སྟབས་བྱ། མིག་གཉིས་ལག་གཡས་ཀྱི་སྡིགས་མཛུབ་ཀྱི་ཕྱོགས་སུ་འབྲུ་ཚུགས་བལྟ། ངག་གིས་ཧ་ཧ་བརྗོད། ཡང་གཡོན་ཕྱོགས་སུ་གོ་ལྡོག་ནས་དེ་ལྟར་བྱ་ཞིང་ཧེ་ཧེ་བརྗོད། ཡང་སྡིགས་མཛུབ་གཉིས་ནང་བསྐོར་བྱེད་བཞིན་དུ་རུ་ལུ་རུ་ལུ་བརྗོད་ནས་མྱུར་བར་རྒྱུགས། དེ་ཐོག་ནས་ཡང་དལ་བུས་འགྲོ། དེ་ནས་གཡས་སྡིགས་མཛུབ་ནམ་མཁར་འཕང་བ་ནས་བཟུང་གོང་བཞིན་དལ་བུས་འགྲོ་བ་ཡན་ལན་གྲངས་ཅི་ནུས་ཀྱི་བར་བྱ། དཀའ་བའི་ཚེ་ན་བྱང་ཆུབ་སེམས་དཔའི་འདུག་སྟངས་བྱས་ནས་མཉམ་པར་བདག མཐར་སྒོ་གསུམ་རྡོ་རྗེ་གསུམ་གྱི་སྐབས། ཁམས་གསུམ་གྱི་རྟེན་རགས་པའི་སྒོ་གསུམ་དག་ནས་ཕྲ་བའི་སྒོ་གསུམ་དུ་སྨིན་ཚུལ་ལ། སྤྱིར་ཕྲ་བའི་སྒོ་གསུམ་སྣང་མཆེད་ཐོབ་གསུམ་ལ་འདོད་ཚུལ་དང༌། རྩ་རླུང་ཐིག་ལེ་གསུམ་ལ་འདོད་ཚུལ་ཡོད་ཀྱང༌། ད་ལྟ་ཕྲ་བའི་སྒོ་གསུམ་རྡོ་རྗེ་གསུམ་དུ་སྨིན་ཚུལ་ལ་བཤད་དོ། ས་ཆུ་གཉིས་པོ་སྐུ་རྡོ་རྗེར་སྨིན། མེ་རླུང་གཉིས་པོ་གསུང་རྡོ་རྗེར་སྨིན། མཁའ་སེམས་གཉིས་པོ་ཐུགས་ ༥༠༦༽རྡོ་རྗེར་སྨིན་པའོ། འདི་སྐབས་རགས་པའི་སྒོ་གསུམ་དག སྐུ་དང་ཡེ་ཤེས་སུ་རྫོགས། རྡོ་རྗེ་གསུམ་དུ་སྨིན་པའོ། དངོས་གཞིའི་སྒོ་གསུམ་གྱི་གནད་གཟིར་བའི་སྐབས་སུ་ཆོས་སྐུའི་བཞུགས་སྟངས་ཀྱི་ཁྱད་པར། རྡོ་རྗེའི་ཁུ་ཚུར་གཉིས་བརླ་གཡས་གཡོན་གྱི་ཐད་ཀར་སར་བཙུགས་པའམ། ཡང་ན་རྐང་མཐིལ་ཁ་སྦྱར་བའི་གཡས་གཡོན་གྱི་ཕྱི་རོལ་དུ་ཁུ་ཚུར་གཉིས་སར་བཙུགས་ནས་སྡོད། གཡོ་བྱེད་ཀྱི་རླུང་ནི་རྟོག་ཚོགས་ཕྲ་རགས་ཐམས་ཅད་འབྱུང་བའི་རྒྱུ་དང༌།

འཕྲོ་བ་ལས་ཀྱི་རླུང་འགྱུ་འཕྲོའི་རྟོག་ཚོགས་ཐམས་ཅད་འཕེལ་བའི་རྒྱུའོ། ལོངས་སྐུའི་བཞུགས་སྟངས་ཀྱི་ཁྱད་པར་སྤྱི་ལྟར་དང༌། དབྱིངས་ལ་རིག་པ་འདྲེན་པའི་གནད་ནི། རིག་གདངས་རྡོ་རྗེ་ལུ་གུ་བརྒྱུད་དབྱིངས་ཀྱི་རབ་ལས་མི་འདའ་བའི་དོན་དང༌། སྤྲུལ་སྐུའི་བཞུགས་སྟངས་རྐང་པའི་ལོང་བུ་གཉིས་བཤིས་ནས་རྐང་མགོ་གཡོན་སྟེང་དང༌། གཡས་འོག་ཏུ་བཞག་ནས་མཉམ་པར་བསྣོལ་ལ། ལག་པའི་སོར་མོ་གཉིས་ཕན་ཚུན་གཅིག་བར་དུ་གཅིག་བསྣོན་ཏེ་པུས་མོར་འཁྱུད་དེ་སྡོད། དོན་གཉིས་པ་གནད་གསུམ་ལ་བརྟེན་ནས་ཞེས་པ། ལུས་གནད་བཞུགས་སྟངས། ངག་གནད་སྨྲ་བཅད། སེམས་གནད་མ་ ༥༠༧༽བཅོས་རང་བབས་སུ་བཞག་པའོ། དོན་གསུམ་པ་ཉམས་སུ་བླངས་པས་གཞི་དང་ལམ་གྱི་སྒྲོན་མའི་སྐབས་སུ་ལྟེ་བའི་རྩ་མདུད་ཆགས་པའི་དུས་སུ་འདི་ལྟར། གྲུ་གསུམ་གྱི་དབུས་སུ་ཚོགས་བརྒྱད་ཀྱི་རྟོག་པ་འཆར་བའི་རྟེན་གྱི་རྩ་བརྒྱད་ཆགས་པ། དཔེར་ན་རི་དྭགས་ཨེ་ནྱ་ལྟ་བུ་སྟེ། དེ་ནི་སེང་གེ་རྐང་བརྒྱད་དམ་བསེ་རུ་ལྟ་བུའོ། རྒྱང་ཞགས་ཆུའི་སྒྲོན་མའི་ཁམས་དྲུག་ཚང་བའི་རྟེན་གྱི་སྐབས་སུ་འབྱུང་ཁམས་ལྔ་དང༌། སེམས་ཀྱིས་ཁམས་དང་དྲུག་སྟེ། མེ་རླུང་གཉིས་གསུང་རྡོ་རྗེ། མཁའ་སེམས་གཉིས་ཐུགས་རྡོ་རྗེ་སྟེ། སྒོ་གསུམ་རྡོ་རྗེ་གསུམ་དུ་འབྲེལ་བའོ། སྦ་བསྡུ་དག་སྦྱོར་གྱི་རིག་པ་འོད་ཀྱི་གྭའུར་སྦ་བའི་སྐབས་སུ་རླུང་རོ་དབུགས་ཐེངས་གཅིག་ལ་སྣ་བུག་གཉིས་ནས་མཉམ་དུ་ལན་གསུམ་བསལ། ཤེས་བྱ་བུམ་བསྡུའི་སྐབས་སུ་ཤེས་བྱ་བུམ་འཇུག་གི་དགོངས་པའི་གནད་ནི་ཆོས་ཅན་གྱི་སྣང་བ་ཐམས་ཅད་ཆོས་ཉིད་ཀྱི་དབྱིངས་སུ་གྲོལ་བའོ། འཆི་སྦྱོང་སྐབས་སུ་དྲང་སྲོང་ངལ་བསོ་ནི་ལུས་དྲང་སྲོང་ཙོག་པུ་སྤྱི་ལྟར་ལ། ལག་གཡས་རྡོ་རྗེའི་ཁུ་ཚུར་དཔྱི་ཐད་དུ་སར་འཛུགས། ལག་གཡོན་རྡོ་རྗེའི་ཁུ་ཚུར་རྗེ་ངར་གྱི་ཐད་ཙམ་དུ་སར་བཙུགས་ཤིང་མིག་དབྱིངས་སྣང་ལ་གཏད། རང་ ༥༠༨༽བཞིན་སྤྲུལ་པའི་ཞིང་ལྔ་ནི།

རིགས་ལྔའི་ཞིང་ཁམས་དང་དཔལ་རིའི་ཞིང་ཁམས་སོགས་གསལ་ཀྱང་ཆོག གླང་ཆེན་འདུག་སྟངས་སྤྱི་ལྟར་དང༌། རང་ལུས་མཉམ་ཉིད་བདེ་ལུགས་སུ་ཉལ་བ་ནི། ལུས་གན་རྐྱལ་དུ་ལོག་ཅིང་རྐང་ལག་ཐམས་ཅད་ཕྱིར་བརྒྱངས་ནས་འདུག་གོ ཉམས་གོང་འཕེལ་སྐབས། ནང་ཤེས་ཉམས་རྩལ་རྫོགས་ཏེ་བདེ་ཉམས་རི་བོ་གཡོ་འགུལ་མེད་པ་ལྟ་བུ། གསལ་ཉམས་རྒྱ་མཚོ་རླུང་གིས་མ་བསྐྱོད་པ་ལྟ་བུ། སྟོང་ཉམས་ནམ་མཁའ་མཐའ་དབུས་མེད་པ་ལྟ་བུའོ། རིག་པ་ཚད་ཕེབས་དུས། ནང་ཤེས་ཉམས་དང་སྣང་ཉམས་གཉིས་ཀ་ཚད་ལ་ཕེབས་ཏེ་རྫོགས་པར་གསུངས། འདིའི་དངོས་གཞི་ཞག་མ་བརྒྱ་རུ་མཚམས་དམ་རྒྱ་བྱེད་ནས་བསྒོམ་དགོས་པ་ཡིན་ནོ། སྐྱབས་རྗེ་མཁའ་འགྲོ་རིན་པོ་ཆེའི་ཞལ་གསུང་རྣམས་ཚུལ་ཁྲིམས་རྡོ་རྗེས་ཟིན་བྲིས་བགྱིས་པའོ།།