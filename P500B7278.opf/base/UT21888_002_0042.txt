༤༢༩༽ ལྷུན་གྲུབ་རང་མལ་ལ་གནས་པའི་དོན་གསུངས་པ། བྱང་ཁོག་ཀུན་དགའི་སྙིང་པོ་གནས་པ་གཞིའི་སྒྲོན་མའི་ནང་གཞིའི་རིག་པ་སྒྲོན་མ་རྣམ་གསུམ་དྭངས་མ་ལྔ་འདུས་ཀྱི་ཐིག་ལེ་ཕྲ་བའི་སྒོ་གསུམ་ཡང་ཡིན། གནས་ལུགས་འཁྲུལ་ལུགས་གྲོལ་ལུགས་གསུམ་ཡང་ཡིན་པས། ཇི་ལྟར་བསྒོམ་ཡང་རང་སྣང་ལས་ཡུལ་གཞན་ཞིག་ན་སྐུ་དང་ཡེ་ཤེས་ཀྱི་སྣང་བ་འབྱུང་མི་སྲིད་པའི་ཕྱིར་ན། སྒོ་གསུམ་སྤང་བླང་བཅོས་བསྒྱུར་གང་ཡང་མི་བྱེད་པར་དབྱིངས་རིག་སྣང་ཤེས་དབྱེར་མེད་དུ་ས་བཟུང་ན་རང་བྱུང་གི་སྒྲོན་མ་གསུམ་གྱི་ཡེ་ཤེས་ལ་གདིང་ཐོབ་ཡོང་གསུངས། རང་བྱུང་རྒྱུ་ཡི་སྒྲོན་མ་གསུམ་གང་ལགས་ཞུས་ཚེ། ཙིཏྟའི་ནང་རྩ་གྲོ་སོག་གི་སྦུབས་ལྟ་བུ། རླུང་ཁྲག་མི་རྒྱུ་བ་གཅིག་མགྲོན་པའི་ཨོལ་སྟོང་གི་ནང་དུ་རྒྱུས་པ་ལ་ཞུགས་ནས་ཡར་ཀླད་པ་དུང་ཁང་ ༤༣༠༽གི་འོག་ནས་ཚུར་འཁྱིལ་ཞིང་ཚངས་བུག་ལ་གནས། དེ་ལ་རིག་པ་སྟོང་གསལ་གྱི་རང་འོད་ཚོན་སྐུད་གཤིབས་པ་ལྟ་བུ་གསལ་ལ་དྭངས་པ་གཅིག་འགྱུ། དེ་ཡེ་ཤེས་ཀྱི་སྣང་བ་ཡིན་པས་འགྱུ་བ་ལམ་གྱི་སྒྲོན་མ་ཟེར། ནམ་མཁའི་དཀྱིལ་ན་ཟླ་བ་གནས་པའི་འོད་རྒྱ་མཚོར་ཤར་བ་བཞིན། གཞི་རིག་པའི་སྒྲོན་མ་ནང་དུ་ཞུགས་པའི་གདངས་ཆོས་ཉིད་འོད་གསལ་དུ་གནས་ཏེ། དེ་ཡང་རྒྱ་མཚོའི་དྭངས་ཀྱི་ཟླ་འོད་བཞིན་འོད་གསལ་ཐམས་ཅད་མིག་ལ་ཤར་བས་རྒྱང་ཞགས་ཆུའི་སྒྲོན་མ་ཞེས་བརྗོད་དོ། བེམ་རིག་བྲལ་བའི་ཚེ་ན་བར་དོའི་སྣང་བ། ཆོས་ཉིད་ཀྱི་རང་སྒྲ། ཡེ་ཤེས་ཀྱི་རང་འོད། འོད་གསལ་གསང་ལམ་གྱི་ཟེར་ཐག་ལ་སོགས་ཅི་ཤར་ཡང་རང་བྱུང་རིག་པ་སྟོང་གསལ་འདུས་མ་བྱས་པའི་ཡེ་གདངས་ལྷུན་གྲུབ་རིན་པོ་ཆེའི་རོལ་པར་བརྟན་པ་ཐོབ་ནས་ནང་གསལ་གཞོན་ནུ་བུམ་སྐུར་གྲོལ་བ་ཡིན་ནོ། དེ་ནི་ནམ་མཁའ་མདངས་ཀྱི་སྒྲོན་མ་ཞེས་བརྗོད་དོ། མདོར་ན་དུས་དང་རྣམ་པ་ཐམས་ཅད་དུ་ལམ་གང་ཞིག་ཉམས་སུ་བླངས་ཀྱང་བཟང་ངན་བར་གསུམ་གྱིས་བཅིངས་པའི་བློ་རྟོག་རྩུབ་རགས་ཅན་དེ་མེད་པ་གལ་ཆེ།

བློ་རྟོག་གིས་བཅོས་བསླད་ཡོད་ཚེ་གཟུང་འཛིན་ལས་ ༤༣༡༽མ་འདས་པ་ཡིན་པས་སྣང་ཉམས་ཅུང་ཟད་རེ་འཕེལ་ཆ་ཡོད་ཀྱང་འཁྲུལ་གཞིར་འགྱུར་བ་མ་གཏོགས་པ་ལམ་གྱི་བོགས་འདོན་དུ་འགྲོ་བར་མི་རིག། ་དེའི་ཕྱིར་ན་ལམ་ཟབ་མོ་ལྟ་བས་ཐག་བཅད། སྒོམ་པས་ངང་མ་བོར་བར་བསྐྱངས། སྤྱོད་པས་ལ་དོར། རིག་པ་ཁྱབ་གདལ་ཟང་ཁ་རུ་འཇོག སྣང་ཤེས་ཐམས་ཅད་བཟོ་མེད་དུ་སྐྱོང༌། རྟོག་ཚོགས་བཟང་ངན་གང་ཤར་ཐམས་ཅད་སྤང་བླང་མེད་པར་སྦྲུལ་མདུད་མཁའ་ལ་བོར་བ་ལྟར་བུར་རྒྱ་ཡན་རང་གྲོལ་ཆེན་པོར་བཞག་པས་དབྱིངས་དང་ཡེ་ཤེས་གཉིས་སུ་མེད་པའི་དོན་ཁོང་དུ་ཆུད་ནས་གཉུག་མ་དོན་གྱི་རྣལ་འབྱོར་ལ་རང་བྱན་ཆུད་པར་ངེས་སོ། ཞེས་གསུངས། ཞེས་པ་འདི་ནི་འཁྲུལ་སྣང་ཟ་ཟི་ལ་ཐབས་གྲོགས་ཡིད་བཞིན་ནོར་བུས་སྐབས་ཀྱི་འཕྲོས་དོན་གསུངས་པ་བདག་ཤེས་རབ་ཞན་པ་དང་བརྡ་ཁྲོལ་མི་ནུས་པའི་དབང་གིས་ཤ་ཟིན་སྤུ་ཟིན་ཙམ་ལས་མ་ཟིན་པས། ལྷུན་གྲུབ་རང་མལ་གྱི་སྐབས་དོན་འདི་ཡང་སྙིང་མིག་སྲོག་དང་མཚུངས་པའི་རྡོ་རྗེའི་སྤུན་གྲོགས་བསོད་སྤྲུལ་སྣ་ཚོགས་རང་གྲོལ་རྩལ་གྱི་བཞེད་སྐོང་དུ་སྙོམས་ལས་མདོ་ཤོར་མ་ཀུན་བཟང་ཆོས་ཉིད་ཡེ་ཤེས་ ༤༣༢༽དབང་མོས་བྲིས་ཏེ་ཕུལ་བ་དགེའོ།། ལྷུན་གྲུབ་རང་མལ་ཞེས་པ་སྔར་ཞུས་ལྟར་ཡིན་ལ། གཉིད་ལོག་ཅེས་པའི་དོན་ནི། གབ་པ་དང་སྦས་པ་གཉིས་ལ་འཇུག གབ་པ་ཞེས་པ་ནི་རང་བྱུང་གི་རིག་པ་སྐུ་དང་ཡེ་ཤེས་ལམ་དང་འབྲས་བུའི་ཆོས་ཐམས་ཅད་གཞི་ལ་རང་ཆས་སུ་ཡོད་པར་བསྟན་ཀྱང༌། ད་དུང་སངས་རྒྱས་གཞན་ཚོལ་ལ་རེ་ནས་འབྲས་བུ་གསར་དུ་ཐོབ་པར་རློམས་པ་དེའི་གཉིས་རྟོག་གི་སྒྲིབ་པའི་ཆ་ལ་གབ་པ། སྦས་པ་ཞེས་པ་ནི། བླ་མའི་མན་ངག་ལ་བརྟེན་ནས་རང་རིག་འགྱུར་བ་མེད་པ་འོད་གསལ་མཐའ་དབུས་ལས་འདས་པའི་དོན་མཐོང་ཡང༌། ས་ལམ་གྱི་བགྲོད་ཚུལ་བློས་བཅོས་ནས་རིམ་པར་སོར་བཞག་གི་དྲི་མའི་ཆ་ལ་སྦས་པ་ཞེས་བརྗོད་དོ། དེ་གཉིས་ཀྱི་མཐའ་ལས་གྲོལ་བ་ནི་ཆོས་སྐུ་ཐིག་ལེ་ཉག་གཅིག་གི་དགོངས་པ་བླ་ན་མེད་པའི་ཁྱད་ཆོས་ཡིན་ནོ།

ཕ་གཅིག་ཡིད་བཞིན་ནོར་བུ་ ༤༣༣༽ལས་འབྲེལ་པས། །སྟོང་དབྱིངས་མ་མའི་ཐུགས་སུ་རྒྱས་བཏབ་པ། །རིག་པའི་བུ་ཆུང་སྣ་ཙོགས་རང་གྲོལ་གྱི། །ཐུགས་དམ་བོགས་འདོན་ཕྱིར་དུ་ཡིག་རིས་བཀོད། །འདིའི་མཐུས་སྟོན་འཁོར་དགོངས་པ་དབྱེར་མེད་པར། །ཚོམ་བུ་གཅིག་ཏུ་དཔལ་རིར་འཁོད་པར་ཤོག །དེ་སྐད་མདོ་ཤོར་སྨྱོན་མ་ཧར་སངས་མས། །སྣ་ཚོགས་རང་གྲོལ་ཐུགས་བཞེད་སྐོང་ཕྱིར་དུ། །སེར་དགོན་དབེན་རིའི་ཁྲོད་ནས་སྤེལ་བ་ཡི། །ཡི་གེའི་རིས་བྱེད་སྙིང་གི་བུ་ལྟ་བུའི། །དགེ་བཙུན་ཤཱི་ལ་བཛྲ་རྩལ་གྱིས་བགྱིས།། དགེའོ།། ༤༣༤༽