༩༡༽ཆོས་ཉིད་མཁའ་འགྲོའི་ཐུགས་ཐིག་ལས༔ འོག་མིན་མཁའ་སྤྱོད་ཞིང་དུ་སྐྱེ་བའི་སྨོན་ལམ་དྲི་མེད་ནོར་བུ་བཞུགས་སོ༔ ན་མོ་བཛྲ་ཛྙཱ་ན་ཌཱ་ཀི་ཡེ༔ རང་སྣང་ལྷུན་གྲུབ་འོག་མིན་དག་པའི་གནས༔ མཁའ་སྤྱོད་སྒྱུ་འཕྲུལ་ཡེ་ཤེས་ལས་གྲུབ་པའི༔ ཞིང་དང་གཞལ་ཡས་བཀོད་པ་རབ་རྫོགས་དབུས༔ སྣ་ཚོགས་པདྨ་ཉི་མ་འབར་བའི་སྟེང༔ འཇིགས་བྱེད་དུས་མཚན་ཕོ་མོའི་རོ་གདན་ལ༔ རྣམ་ཀུན་མཆོག་ལྡན་དོན་གྱིས་རྣལ་འབྱོར་མ༔ མཁའ་སྤྱོད་དབང་མོ་ཞི་འཛུམ་མཚན་དཔེ་ལྡན༔ དམར་གསལ་ཞལ་གཅིག་ཕྱག་གཉིས་གཡས་པ་ཡིས༔ རྡོ་རྗེས་མཚན་པའི་གྲི་གུག་མཐུར་དུ་འཕྱར༔ གཡོན་པས་ཐོད་པ་ཁྲག་བཀང་ཕྲག་གཡོན་སྟེང༔ རྡུབས་ཚུལ་མཛད་ཅིང་ཞབས་གཉིས་མཉམ་སྟབས་བཞེངས༔ སྤྱན་གསུམ་མཁར་གཟིགས་དབུ་སྐྲ་ཟར་བུ་གྲོལ༔ ཐོད་སྐམ་རྩེ་བྲན་རིན་ཆེན་དར་དཔྱངས་འཕྱང༔ ཕྱག་རྒྱ་ལྔ་དང་རུས་པའི་རྒྱན་གྱིས་སྤྲས༔ ཐོད་རློན་དོ་ཤལ་མཆན་གཡོན་ཁ་ཊྭཱཾ་བརྟེན༔ ཡེ་ཤེས་འཇའ་འོད་མེ་རི་འཁྱིལ་བའི་ཀློང༔ སྣང་སྟོང་ཡེ་ཤེས་སྒྱུ་ ༩༢༽ མའི་སྐུ་རུ་བཞུགས༔ འཁོར་དུ་ཡེ་ཤེས་དབྱིངས་ཀྱི་མཁའ་འགྲོ་དང༔ ཕྱོགས་བཅུའི་དཔའ་བོ་དཔའ་མོ་རྣལ་འབྱོར་མ༔ གྲུབ་ཐོབ་རིག་འཛིན་རྒྱ་མཚོའི་ཚོགས་ཀྱིས་བསྐོར༔ རྡོ་རྗེ་རྣལ་འབྱོར་མ་ལ་གསོལ་བ་འདེབས༔ ཚེ་འདི་འཕོས་ཚེ་ལྷ་ཚོགས་མཇལ་བར་ཤོག༔ མདོར་ན་འོག་མིན་མཁའ་སྤྱོད་ཞིང་ཁམས་ཀྱི༔ རྟེན་དང་བརྟེན་པར་བཅས་པ་ཐམས་ཅད་དང༔ རྒྱལ་དང་རྒྱལ་སྲས་མ་ལུས་འཁོར་བཅས་ལ༔ ཕྱག་འཚལ་སྐྱབས་མཆི་སྙིང་ནས་གསོལ་བ་འདེབས༔ ཐུགས་རྗེས་དགོངས་ལ་སྨོན་ལམ་འགྲུབ་པར་མཛོད༔ བདག་སོགས་དེང་ནས་ཚེ་རབས་ཐམས་ཅད་དུ༔ མཁའ་སྤྱོད་དབང་མོའི་མྱུར་ལམ་ལ་བརྟེན་ནས༔ རིམ་གཉིས་ཟབ་མོའི་ལམ་ལ་འཇུག་པའི་མཐུས༔ དཔལ་འབྱོར་བཅོ་བརྒྱད་ལྡན་པའི་ལུས་ཐོབ་སྟེ༔ མཚན་ལྡན་དགེ་བའི་བཤེས་དང་མི་འབྲལ་ཞིང༔ བསླབ་པ་གསུམ་གྱི་གནད་ལ་རབ་བརྩོན་ནས༔ སྡོམ་གསུམ་དྲི་མས་མ་གོས་བསྲུང་ནུས་ཤོག༔

ཡོན་ཏན་ཀུན་གྱི་གཞིར་གྱུར་བླ་མ་ལ༔ མཉེས་པ་གསུམ་གྱི་ཞབས་ཏོག་ཕུལ་ཕྱིན་ནས༔ ཐུགས་རྒྱུད་དགོངས་པའི་བྱིན་རླབས་འཇུག་པའི་ཐབས༔སྨིན་གྲོལ་གཉིས་ཀྱི་སྣོད་དུ་རུང་བར་ཤོག༔ ཐེག་པ་ཀུན་གྱི་མཆོག་གྱུར་གསང་བ་ ༩༣༽སྔགས༔ ཡོ་ག་གསུམ་གྱི་དགོངས་པའི་གནད་ཀྱི་མཆོག༔ མ་ཧཱ་ཡོ་ག་ཉམས་སུ་བླང་ཙམ་གྱིས༔ སྣོད་བཅུད་རྣམ་དག་གཟུགས་སྣང་ལྷ་སྐུར་སྨིན༔ སྒྲ་གྲགས་སྔགས་དང་དྲན་རྟོག་ཆོས་ཉིད་ངང༔ དག་རྫོགས་སྨིན་གསུམ་འབྲས་བུ་མཐར་ཕྱིན་ཤོག༔ ཨ་ནུ་ཡོ་ག་ཉམས་སུ་བླང་ཙམ་གྱིས༔ རླུང་བཅུ་ལས་རུང་བོགས་འབྱིན་བརྟན་ཐོབ་ཅིང༔ འཁོར་ལོ་ལྔ་པོའི་མདུད་པ་རབ་གྲོལ་ནས༔ ཁ་སྦྱོར་བདུན་ལྡན་རིག་སྐུ་མངོན་གྱུར་ཤོག༔ ཨ་ཏི་ཡོ་ག་ཉམས་སུ་བླང་ཙམ་གྱིས༔ སྐུ་གསུམ་ཡེ་ཤེས་ཆེན་པོ་མངོན་གྱུར་ཅིང༔ རང་རིག་འགྱུར་བ་མེད་པའི་གདིང་ཐོབ་ནས༔ གཞོན་ནུ་བུམ་སྐུར་ཡང་དག་སངས་རྒྱས་ཤོག༔ ཐོད་རྒལ་གསང་ལམ་ཉམས་སུ་བླང་ཙམ་གྱིས༔ སྣང་བ་བཞི་ཡི་ཉམས་རྩལ་རབ་རྫོགས་ནས༔ མ་དག་སྣང་བ་དག་དབྱིངས་དྭངས་མ་རུ༔ གོ་འཕོས་འཇའ་ལུས་འཕོ་ཆེན་འགྲུབ་པར་ཤོག༔ ནམ་ཞིག་ཚེ་ཡི་འདུ་བྱེད་དབྱིངས་ནུབ་ཚེ༔ འཆི་བ་དང་པོར་ཀ་དག་རང་དབང་ཐོབ༔ གཉིས་པས་རང་གདངས་ཡེ་ཤེས་མངོན་དུ་གྱུར༔ གསུམ་པས་ངང་གནས་གཏན་སྲིད་ཟིན་པར་ཤོག༔ གལ་ཏེ་བར་དོའི་སྣང་བ་ཤར་བའི་ཚེ༔ མཁའ་སྤྱོད་དབང་མོའི་ཐུགས་ ༩༤༽རྗེའི་འོད་ཟེར་གྱིས༔ རྗེས་དྲན་དྲུག་ལ་བརྟན་པ་རབ་ཐོབ་ནས༔ བཟང་ངན་འབྲེལ་བཅས་འགྲོ་བ་མ་ལུས་པ༔ འོག་མིན་མཁའ་སྤྱོད་ཞིང་དུ་འདྲེན་ནུས་པའི༔ དེད་དཔོན་མཆོག་ཏུ་བདག་ཉིད་འགྱུར་བར་ཤོག༔ དཀོན་མཆོག་རྩ་གསུམ་བདེན་པའི་བྱིན་རླབས་དང༔ ཆོས་ཉིད་རྣམ་པར་དག་པའི་བདེན་པ་དང༔ མཁའ་སྤྱོད་གསང་བ་ཡེ་ཤེས་ཐུགས་རྗེའི་མཐུས༔ སྨོན་བཞིན་གེགས་མེད་ཡིད་བཞིན་འགྲུབ་པར་ཤོག༔ 

དེ་ལྟར་མོས་གུས་དྲག་པོ་ཡིས༔ སྨོན་ལམ་འདི་ལ་བརྩོན་གྱུར་ན༔ ནམ་ཞིག་འཆི་བའི་དུས་བབས་ཚེ༔ མཁའ་སྤྱོད་རྡོ་རྗེ་རྣལ་འབྱོར་མས༔ ལག་པའི་མཁྲིག་མ་ནས་བཟུང་སྟེ༔ དག་པའི་ཞིང་དུ་འདྲེན་པར་ངེས༔ བདེན་རྫུན་ལག་ཏུ་ལོངས་དང་གསལ༔ ཐེ་ཚོམ་ཅན་ལ་སྐལ་བ་ཆད༔ ལས་སྐལ་ལྡན་དང་འདི་འཕྲད་ཤོག༔ སྐལ་མེད་རྣམས་ལ་གུ་ཧྱ་རྒྱ༔ བཀའ་སྲུང་ཚེ་རིང་མཆེད་ལྔས་སྲུངས༔ ས་མ་ཡ༔ ཟབ་རྒྱ༔ གསང་རྒྱ༔ གཏད་རྒྱ༔ རྦས་རྒྱ༔ གུ་ཧྱ༔ བརྡ་ཐིམ༔ ༔ ཅེས་པ་འདིའང་ཤཱཀྱའི་དགེ་བཙུན་དམ་པ་བདེ་འབྱུང་གིས་དུས་རིང་མོ་ནས་ནན་ཆེར་ཡང་ཡང་བསྐུལ་ངོ་མི་ལྡོག་ཙམ་དུ་སེར་དགོན་དབེན་གནས་མཚམས་ཁྲོད་འོད་གསལ་ལྗོངས་ཀྱི་ཉེ་འདབས་ནས་སྤྲང་འཁྱམས་ཀུན་བཟང་ཆོས་ཉིད་བདེ་སྐྱོང་དབང་མོས་འཁྲུལ་སྣང་ཡིག་ ༩༥༽ རིས་སུ་བྲིས་པའོ།། དགེའོ།། ༈ འཕྲུལ་ཡིག་ལས་གཡུ་ལོ་བཀོད་དུ་སྐྱེ་བའི་སྨོན་ལམ་ཕན་བདེའི་མྱུ་གུ་བཞུགས༔ ན་མོ་གུ་རུ་ཨཱརྻ་ཏཱ་ར་ཡེ༔ རང་སྣང་རྣམ་པར་དག་པའི་ཞིང་ཁམས་མཆོག༔ རང་བྱུང་ལྷུན་གྲུབ་གསེར་གྱི་ས་གཞི་བརྡལ༔ ཡན་ལག་བརྒྱད་ལྡན་ཁྲུས་དང་རྫིང་བུ་འཁྱིལ༔ ཤིང་དང་མེ་ཏོག་འབྲས་བུ་སྣ་ཚོགས་སྨིན༔ བྱ་དང་རི་དྭགས་མང་པོས་ཆོས་སྒྲ་སྒྲོག༔ ཕྱོགས་རྣམས་ཐམས་ཅད་དྲི་བསུང་སྤོས་ངད་ལྡང༔ ལྷ་ཡི་བུ་དང་བུ་མོའི་ཚོགས་རྣམས་ཀྱིས༔ མཆོད་པ་དུ་མས་རྟག་ཏུ་མཆོད་ཅིང་བསྟོད༔ དེ་དབུས་རིན་ཆེན་སྣ་ཚོགས་གཅལ་བཀྲམ་དབུས༔ བཻཌཱུརྻ་ལས་གྲུབ་པའི་གཞལ་ཡས་ཁང༔ རང་བྱུང་ཕོ་བྲང་ཉམས་དགའ་ལྟ་ན་སྡུག༔ ཕྱི་གསལ་ནང་གསལ་གྲུ་བཞི་སྒོ་བཞི་པ༔ རྟ་བབས་ཆོས་འཁོར་རྒྱལ་མཚན་གདུགས་དང་ནི༔ རྒྱན་དང་ཁོར་ཡུག་མཚན་ཉིད་རབ་རྫོགས་དབུས༔ མ་ཆགས་སྐྱོན་བྲལ་པད་ཟླ་རྒྱས་པའི་སྟེང༔ རྒྱལ་བའི་ཐུགས་རྗེ་ལས་འཁྲུངས་འཕགས་མ་སྒྲོལ༔ སྔོ་ལྗང་ཞལ་གཅིག་ཕྱག་གཉིས་མྱུར་ཞི་དཔལ༔ ལྷང་ངེ་ལྷན་ནེ་ལྷམ་མེར་བཞུགས་པ་ལ༔ འཁོར་དུ་སངས་རྒྱས་བྱང་ཆུབ་སེམས་དཔའ་དང༔ སྒྲོལ་མ་ཉེར་ ༩༦༽གཅིག་འབུམ་ཕྲག་མཁའ་འགྲོས་བསྐོར༔

གསང་སྔགས་ཆོས་སྒྲ་རྒྱུན་ཆད་མེད་པར་སྒྲོག༔ ཐུགས་རྗེ་བརྩེ་བ་ཆེན་པོས་དགོངས་ཏེ་རོལ༔ བདག་སོགས་དེང་ནས་ཚེ་རབས་ཐམས་ཅད་དུ༔ རྗེ་བཙུན་མ་ཁྱོད་ལྷག་པའི་ལྷར་བཟུང་ནས༔ སྒོ་གསུམ་གཅིག་དྲེིལ་དད་པས་གསོལ་བ་འདེབས༔ ཕྱི་ན་སོ་བྱང་སྤྱོད་པ་སྐྱོང་ཚུལ་དང༔ ནང་ན་ཟབ་མོ་རྡོ་རྗེ་ཐེག་པ་ཡི༔ མ་ནོར་རིམ་གཉིས་ལམ་མཆོག་མངོན་གྱུར་ནས༔ མྱུར་དུ་བདུད་བཞིའི་གཡུལ་ལས་རྒྱལ་བར་མཛོད༔ སྐྱིད་དམ་སྡུག་གམ་ལེགས་ཉེས་ཅི་བྱུང་ཡང༔ རྗེ་བཙུན་སྒྲོལ་མ་ཁྱེད་རང་མཁྱེན་ལགས་པས༔ བདག་རྒྱུད་སྨིན་ཅིང་གྲོལ་བའི་མཐུ་ནུས་སྩོལ༔ བླ་མེད་ཐེག་པའི་ལམ་མཆོག་ལ་ཞུགས་ཚེཿ ཉམས་རྟོགས་ཡོན་ཏན་གོང་དུ་འཕེལ་བ་དང༔ གོལ་འཆུག་མེད་པའི་ས་ལམ་མངོན་གྱུར་ནས༔ རང་རིག་འོད་གསལ་ངང་ལས་མི་གཡོ་བར༔ ཀ་དག་ཀུན་ཏུ་བཟང་པོར་སངས་རྒྱས་ཤོག༔ མདོར་ན་བདག་དང་མཐའ་ཡས་སེམས་ཅན་ཀུན༔ རྗེ་བཙུན་མ་ཁྱོད་ཡིད་ལ་བསམ་པ་ཡིས༔ སྐྱེ་བ་གཞན་གྱིས་བར་མ་ཆོད་པ་རུ༔ ཞིང་མཆོག་གཡུ་ལོ་བཀོད་དུ་སྐྱེ་བར་ཤོག༔ ཞིང་དེར་སྐྱེས་ནས་ལུང་བསྟན་རབ་ཐོབ་ ༩༧༽སྟེ༔ གདུལ་དཀའ་འདུལ་ཕྱིར་ཕྲིན་ལས་རྒྱ་མཚོ་ཡིས༔ གང་ལ་གང་འདུལ་དེ་ལ་དེར་མཐུན་གྱིས༔ ཁམས་གསུམ་འཁོར་བ་དོང་ནས་སྤྲུགས་ནུས་ཤོག༔ ཆོས་ཉིད་རྣམ་པར་དག་པའི་བདེན་པ་དང༔ ཆོས་ཅན་རྒྱུ་འབྲས་བསླུ་མེད་བདེན་པ་ཡིས༔ སྨོན་པའི་དོན་ལ་བར་ཆད་མི་འབྱུང་ཞིང༔ མྱུར་དུ་རེ་འབྲས་ཡོངས་སུ་འགྲུབ་གྱུར་ཅིག༔ འདི་ལ་རྒྱུན་དུ་བརྩོན་གྱུར་ན༔ ལྷ་མོ་མཆོག་གིས་རྗེས་བཟུང་ནས༔ འཆི་བའི་ལམ་མ་མི་ལྟོས་པར༔ འོད་གསལ་དགོངས་པ་མངོན་གྱུར་ནས༔ ཆོས་སྐུའི་གཏན་སྲིད་ཟིན་འགྱུར་རོ༔ བཀའ་སྲུང་རེ་མ་ཏི་ཡེིས་སྲུངས༔ ལས་སྐལ་ལྡན་པའི་དཔལ་དུ་ཤོག༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པ་འདི་ཡང་རྡོ་རྗེ་འཛིན་པ་མཚམས་པ་ལྷུན་གྲུབ་རིག་འཛིན་དང༌། རིགས་ལྡན་མ་དབང་མོ། དད་ལྡན་སློབ་བུ་ཆོས་དབྱིངས་རྡོ་རྗེ་སོགས་ཀྱིས་ནམ་མཁའི་མདངས་འཛིན་གྱི་ཕྲེང་བ་དང་ལྷ་རིེག་བཅས་ནན་ཆེར་ཡང་ཡང་བསྐུལ་ངོར་ཞལ་ངོ་མི་ལྡོག་ཙམ་དུ་སྙོམ་ལས་པ་འཆོལ་མོ་ཀུན་བཟང་ཆོས་ཉིད་དབང་མོའམ་བདེ་བའི་རྡོ་རྗེས་སེར་དགོན་དབེན་ཕྲོད་ནས་གཏན་ལ་ཕབས་པའི་ཡི་གེ་པ་ནི་ལུང་ཟིན་སྐྱེས་བུ་ཚུལ་ཁྲིམས་རྡོ་རྗེས་བགྱིས་པའོ།།

༩༨༽