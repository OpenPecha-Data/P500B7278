༥༢༡༽

མཁའ་འགྲོ་གསང་བའི་མཛོད་ལས༔ རྫོགས་ཆེན་གསང་ལམ་སྨོན་ལམ་ཀུན་བཟང་ཐུགས་ཐིག་བཞུགས༔ ན་མོ་བཛྲ་དྷཱ་ར་ཡེ༔ མཚོ་སྐྱེས་རྡོ་རྗེ་འཆང་ལ་འདུད༔ མ་འོངས་ལན་ཅན་དོན་ཆེད་དུ༔ སྨོན་ལམ་ཀུན་བཟང་ཐུགས་ཐིག་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ དཔལ་ཀུན་ཏུ་བཟང་པོ་ལ་ཕྱག་འཚལ་ལོ༔ གདོད་མའི་ཡེ་གཞི་ཀ་དག་སྤྲོས་དང་བྲལ༔ ལྷུན་གྲུབ་སྐུ་དང་ཡེ་ཤེས་ཡོན་ཏན་རྫོགས༔ ཀུན་ཁྱབ་རིག་པ་ཀུན་སྣང་བཀོད་པའི་དཔལ༔ རྫོགས་ཆེན་གཞི་ཡི་གནས་ལུགས་མངོན་གྱུར་ནས༔ ཀུན་བཟང་དགོངས་ཀློང་གྲོལ་བར་བྱིན་གྱིས་རློབས༔ གཞི་དབྱིངས་འགྱུར་མེད་ནམ་མཁའ་ལྟ་བུའི་ངང༔ བྱ་རྩོལ་ལས་འདས་རིག་པ་བྱང་ཆུབ་སེམས༔ མ་བཅོས་གཉུག་མ་འོད་གསལ་ཆེན་པོའི་དབྱིངས༔ གང་ཤར་རང་གྲོལ་བསྒོམ་པ་ལམ་གྱི་མཆོག༔ གོལ་འཆུག་མེད་པའི་ཆོས་ཉིད་མངོན་མཐོང་ནས༔ ཀུན་བཟང༴ གཟུང་འཛིན་གཉིས་སྣང་མ་རིག་རྒྱུས་བསྐྱེད་པའི༔ ཡུལ་དང་ཡུལ་ཅན་འཁྲུལ་པའི་སྣང་བ་ཀུན༔ མེད་བཞིན་ཆོས་ཉིད་སྟོང་པའི་རང་རྩལ་དུ༔ ཤེས་ནས་གཉིས་འཛིན་འཁྲུལ་སྣང་རང་ ༥༢༣༽གྲོལ་ནས༔ སྟོང་ཉིད་དབུ་མ་ཆེན་པོའི་དོན་རྟོགས་ཏེ༔ ཀུན་བཟང༴ སེམས་ཀྱི་རང་བཞིན་ཡེ་ནས་འོད་གསལ་དབྱིངས༔ སྣང་བའི་ཆོས་ཀུན་སྒྱུ་མ་ལྟ་བུའི་ངང༔ མངོན་ཞེན་འཁྲུལ་པ་དབྱིངས་སུ་ཞིག་པ་དང༔ ཆོས་ཅན་ཆོས་ཉིད་དབྱིངས་ཆུབ་ཕྱག་རྒྱ་ཆེ༔ རིག་དབྱིངས་འགྱུར་མེད་ཟུང་འཇུག་མཐར་ཕྱིན་ནས༔ ཀུན་བཟང༴ གདོད་མའི་གནས་ལུགས་ཡེ་ནས་འདུས་མ་བྱས༔ སྤྲོས་བྲལ་རྣམ་ཐར་གསུམ་ལྡན་དེ་བཞིན་ཉིད༔ ལྷུན་གྲུབ་སྐུ་དང་ཡེ་ཤེས་ཡོན་ཏན་རྫོགས༔ བྱ་རྩོལ་བློ་འདས་རིག་པ་འགྱུར་མེད་གཤིས༔ ཡེ་རྫོགས་ཆེན་པོའི་དགོངས་པའི་གདིང་ཐོབ་ནས༔ ཀུན་བཟང༴ ཀུན་བཟང་དགོངས་པ་འོད་གསལ་ཆོས་སྐུའི་དབྱིངས༔ ནང་གསལ་ཐིམ་ལ་མ་རྨུགས་ཡེ་ཤེས་ཀྱི༔ རང་ཞལ་མངོན་གྱུར་གདོད་མའི་ས་ཐོབ་ནས༔ གཞོན་ནུ་བུམ་སྐུར་ཡང་དག་སངས་རྒྱས་ཤོག༔ ཁམས་གསུམ་འཁོར་བའི་སེམས་སྣང་ཐམས་ཅད་ཀུན༔

སྒྱུ་མའི་འཁྲུལ་འཁོར་དབྱིངས་སུ་ཞིག་པ་ལྟར༔ ཀ་དག་མཉམ་པ་ཉིད་ཀྱི་གཞི་ཀློང་དུ༔ ཀུན་བཟང་ཆོས་སྐུའི་གཏན་སྲིད་ཟིན་པར་ཤོག༔ རིག་འཛིན་རྒྱལ་བ་རྒྱ་མཚོའི་བྱིན་རླབས་དང༔ སྐུ་གསུམ་ཡེ་ཤེས་མཁའ་འགྲོའི་ཐུགས་རྗེ་དང༔ བདེན་པར་ ༥༢༣༽སྨྲ་བ་རྣམས་ཀྱི་བདེན་ཚིག་གིས༔ སྨོན་བཞིན་བགེགས་མེད་མྱུར་དུ་འགྲུབ་གྱུར་ཅིག༔ ན་མོ་བཛྲ་དྷ་ར་ཡེ༔ བཛྲ་ས་མཱནྟ་བྷ་དྲ་ཨོཾ༔ དྷརྨ་ཀཱ་ཝ་ཙི་ཨ་ཨཱཿ ལན་བདུན་བརྗོད་མཐར་དབྱིངསེ་ཡེའི་ངང༔ མ་བཅོས་རིག་པའི་ངོ་བོ་སྐྱོངས༔ དེ་མཐུས་སྣང་བཞིའི་རྩལ་རྫོགས་ནས༔ ཚེ་འདིར་གདོད་མའི་ས་ཐོབ་ངེས༔ སྐལ་ལྡན་བུ་དང་འདི་འཕྲད་ཤོག༔ ལོག་ལྟ་ཅན་ལ་འདི་མ་འཕྲད༔ དབྱིངས་ཀྱི་རྗེ་མོས་ཐུབ་པར་སྲུངས༔ ས་མ་ཡ༔ ཟབ་རྒྱ༔ གསང་རྒྱ༔ གཏེར་རྒྱ༔ གུ་ཧྱ༔ ༔ ཞེས་པ་འདི་དད་དམ་འཆང་བ་ཤཱཀྱའི་དགེ་བཙུན་རིག་འཛིན་རྒྱ་མཚོས་སྐུ་གསུམ་མཚོན་པའི་རིན་ཆེན་དང་པོའི་སྐྱེས་བཅས་བཀའ་བསྐུལ་ཟབ་ཕྱིར་མི་ལྡོག་ཙམ་དུ་ཀུན་བཟང་ཆོས་ཉིད་བདེ་སྐྱོང་དབང་མོའམ༔ མདོ་མེད་སུ་ཁ་བཛྲ་གྱིས་ཉམས་ཆོས་ཡིག་རིས་སུ་བྲིས་པའོ།། དགེའོ།། ༥༢༤༽