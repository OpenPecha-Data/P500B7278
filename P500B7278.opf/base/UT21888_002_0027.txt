༣༤༣༽ ཆོས་ཉིད་མཁའ་འགྲོའི་གསང་མཛོད་ལས༔ རྒྱུན་ཁྱེར་ཚོགས་མཆོད་བསྡུས་པ་བཞུགས༔ ན་མོ་པདྨ་ཀཱ་ར་ཡེ༔ སྤྲོས་མེད་དོན་གྱི་རྣལ་འབྱོར་པས༔ བཟའ་བཅའ་བཏུང་བའི་རིགས་རྣམས་ཀུན༔ ཟག་མེད་བདེ་ཆེན་བདུད་རྩིར་བརླབས༔ ལྷ་ཡི་ས་མ་ཏི་ཡི་ངང༔ རཾ་ཡཾ་ཁཾ༔ ཨོཾ་ཨཱཿཧཱུྃ༔ ཆོས་དབྱིངས་རྣམ་དག་བྷནྡྷ་རུ༔ གཞི་སྣང་ལྷུན་གྲུབ་ཚོགས་གཏོར་བཤམས༔ ཀུན་བཟང་མཆོད་སྤྲིན་བླ་ན་མེད༔ བདེ་སྟོང་ཡེ་ཤེས་བདུད་རྩིར་བསྒྱུར༔ རང་བཞིན་རྣམ་དག་ཞིང་ཁམས་ནས༔ བརྒྱུད་གསུམ་རིག་འཛིན་བླ་མ་དང༔ ཡི་དམ་རྒྱུད་སྡེ་བཞི་དྲུག་ལྷ༔ གནས་གསུམ་དཔའ་བོ་མཁའ་འགྲོ་དང༔ དཀྱིལ་འཁོར་རྒྱ་མཚོའི་སྤྱི་དཔལ་མཆོག༔ མཁྱེན་རབ་མངའ་བདག་འཇམ་དཔལ་དབྱངས༔ སྒྱུ་འཕྲུལ་རོལ་པའི་ཚོགས་བཅས་ལ༔ འདོད་ཡོན་ལོངས་སྤྱོད་ཚོགས་མཆོད་འབུལ༔ གཉིས་མེད་བདེ་ཆེན་ངང་དུ་རོལ༔ བསོད་ནམས་ཡེ་ཤེས་ཚོགས་རྫོགས་ཕྱིར༔ ལྟ་བ་མཐའ་བྲལ་ངང་དུ་བསྐང༔ སྒོམ་པ་ཟང་ཐལ་ཆེན་པོར་བསྐང༔ སྤྱོད་པ་སྤང་བླང་བྲལ་བར་བསྐང༔ འབྲས་བུ་ཡེ་རྫོགས་ཆེན་པོར་བསྐང༔ སྡོམ་གསུམ་བསྲུང་མཚམས་ལས་འདས་པ༔ ཡེ་བསྲུང་ཆོས་སྐུའི་ཀློང་དུ་ ༣༤༥༽བཤགས༔ གཟུང་འཛིན་གཉིས་སྣང་དབྱིངས་སུ་བསྒྲལ༔ བདག་མེད་མཉམ་ཉིད་ཀློང་དུ་བསྟབས༔ གསང་གསུམ་བྱིན་རླབས་དབང་དངོས་གྲུབ༔ ཚིམས་པ་དྲུག་ལྡན་ངང་དུ་རོལ༔ ཨ་ལ་ལ་ཧོ་སིདྡྷི་ཧཱུྃ༔ ལྷག་པའི་ལྷ་ཡི་དཀྱིལ་འཁོར་དུ༔ ཚོམ་བུ་གཅིག་ཏུ་སངས་རྒྱས་ཤོག༔ ཕེཾ༔ ལྷག་སྐྱོང་ཕོ་མོས་ལྷག་གཏོར་རོལ༔ ཅི་བཅོལ་ཕྲིན་ལས་ཡོངས་འགྲུབ་མཛོད༔ ཨུཙྪིཥྚ་བྷ་ལིཾ་ཏ་ཁཱ་ཧི༔ ཚོགས་མཆོད་ཕུལ་བའི་བསོད་ནམས་དགེ༔ འཁོར་གསུམ་ཡོངས་དག་ཆེན་པོར་བསྔོ༔ ཟུང་འཇུག་ཡེ་ཤེས་སྐུ་ཐོབ་ནས༔ མངོན་པར་རྫོགས་པར་སངས་རྒྱས་ཤོག༔ འདི་ལ་རྒྱུན་དུ་བརྩོན་གྱུར་ན༔ ཕྱི་ནང་བར་ཆད་ཀུན་སེལ་ནས༔ ཚོགས་གཉིས་འབྲས་བུ་མཐར་ཕྱིན་ཏེ༔ ཚེ་འདིར་དོན་གཉིས་འགྲུབ་པར་ངེས༔ ཐེ་ཚོམ་མེད་དོ་ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པའང་སྔ་འགྱུར་བསྟན་པའི་མངའ་བདག་ཆེན་པོ་ཞབས་དྲུང་སྐྱབས་མགོན་རིན་པོ་ཆེས་བཀྲ་ཤིས་ལྷ་རྫས་སྣ་ཚོགས་བཅས་བཀས་བསྐུལ་ཟབ་ཕྱིར་མ་ལྡོག་ཙམ་དུ་དབྱིངས་སྣང་མཁའ་འགྲོའི་བརྡ་རིས་ལས་དབྱི་ཤོད་གདན་ས་ཆེན་པོའི་ཉེ་ཆར་ལྷ་བྲག་རིན་ཆེན་རྫོང་གི་ཉེ་འདབས་ཨོ་རྒྱན་ཕུག་ནས་སུ་ཁ་བཛྲ་གྱིས་ཉམས་ཆོས་ཡིག་རིས་སུ་བྲིས་པ་དགེའོ།།