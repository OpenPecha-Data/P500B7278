༢༣༩༽གསང་མཛོད་ཀྱི་ཆ་ལག་གནད་ཀྱི་ཡིག་ཆུང་བསྡུས་པ་བཞུགས་སོ། བླ་མ་ལ་ཕྱག་འཚལ་ལོ། འདིར་རྩ་གསུམ་གང་རུང་གི་སྙེན་སྒྲུབ་ལ་བརྩོན་པར་འདོད་པ་དག་གིས་ལས་གཞུང་གི་ཕྱག་བཞེས་ལས་བྱང་རང་རང་གི་གཞུང་ལྟར་མ་ནོར་བར་བྱས་ཏེ། ཡན་ལག་གི་ཆ་རྐྱེན་གྱི་རིམ་པ་ཉམས་སུ་ལེན་པ་ལ། གནས་ཀྱི་ཁྱད་པར་དང༌། ཡོ་བྱད་ཀྱི་ཁྱད་པར། ལག་ལེན་གྱི་གནད་དང་གསུམ་ལས། དང་པོ་གནས་ཀྱི་ཁྱད་པར་ནི། གྲོང་ནག་དང་གྲོང་དགོན་ལྟ་བུ་མ་ཡིན་པ། སྔོན་བྱོན་རྒྱལ་བ་རྣམས་ཀྱིས་བྱིན་གྱི་བརླབས་པའི་གནས་དང༌། གཞན་ཡང་སྒྲུབ་གནས་ཁྱད་པར་ཅན་དགྲ་ཇག་སོགས་ཀྱི་འཚེ་བ་མེད་ཅིང་རང་བཞིན་གྱིས་དགེ་སྦྱོར་འཕེལ་བའི་གནས་སུ་གཞན་ལ་གསང་བར་བྱས་ནས་རང་གི་གནས་ཁང་གི་སྟ་གོན་བསྒྲིགས། གཉིས་པ་ཡོ་བྱད་ལའང་མཆོད་པ་དང༌། རྫས་གཉིས་ལས། མཆོད་པའི་ཡོ་བྱད་ནི། ཚོགས་མཆོད་མར་མེ་སྤོས་ལ་སོགས་པ་འདོད་ཡོན་གྱི་མཆོད་པའི་རྟེན་རྣམས་དང༌། རྫས་ཀྱི་ཡོ་བྱད་དཀྱིལ་འཁོར་གྱི་རྟེན་དང༌། དངོས་གྲུབ་ཀྱི་རྫས་ ༢༤༠༽དང༌། སྔགས་ཕྲེང་རྒྱན་ལྡན་ནོ། ཕྲེང་བ་རབ་བྷོ་དྷི་ཙིཏྟ། འབྲིང་བྱང་ཆུབ་ཤིང་འབྲས། ཐ་མ་པདྨའི་ཕྲེང་བ་སོགས་གས་ཆག་དང་མེས་ཚིག་པ། དམ་ཉམས་སྡིག་ཅན་ལ་སོགས་པའི་ལག་ནས་འོང་བ་རྣམས་སྤང་བྱ་ཡིན་ལ། སྤུས་ལྡན་ཡིད་དུ་འོང་བ་འཆང་བ་གནད་ཡིན། དེ་ལྟ་བུའི་ཕྲེང་བ་དེ་བཟང་དྲུག་གི་ཆུའམ་ཆུ་གཙང་གིས་བཀྲུས་ལ་ཕྲེང་ཐག་ཁ་དོག་ལྔ་ལྡན་དང༌། མདོ་འཛིན་དཀར་དམར་མཐིང་གསུམ། གྲངས་ཚད་རྣམས་ཀྱང་ཡིད་འོང་བྱ། དེ་ལྟར་ལྡན་པའི་ཕྲེང་བ་དེ་རང་གི་ཡི་དམ་གྱི་ལྷ་བསྙེན་སྐབས་མ་གཏོགས་གཞན་ལ་མཐོང་རེག་ཙམ་ཡང་མི་བྱ་བར་གསང་བར་བྱའོ། གསུམ་པ་ལག་ལེན་གྱི་གནད་བསྡུས་ན། སྔར་བཤད་པའི་མཆོད་ཚོགས་ཀྱི་ཡོ་བྱད་དང༌། རང་ལ་ཉེར་མཁོའི་ཟས་གོས་ལ་སོགས་པ་གང་དགོས་ཐམས་ཅད་མཚམས་གྲོལ་མ་ཚར་བར་དུ་རྩོལ་སྒྲུབ་མི་དགོས་པའི་སྟ་གོན་རྣམས་ལེགས་པར་བསྒྲིགས་མཐར།

ཐོག་མར་གནས་ཁང་ཕྱག་བདར་བྱས་ནས་བསང་རྫས་ཀྱི་དུད་པས་བདུག དེ་ནས་གཞུང་བཞིན་དཀྱིལ་འཁོར་བཤམས་བཀོད་ཐམས་ཅད་སླ་ཐབས་དང་རང་བཟོས་མ་བསླད་པར་ལེགས་པར་བཤམས། དེ་ནས་རང་གི་བློ་ཡང་དག་པའི་ཀུན་སློང་གི་རྩིས་ཟིན་པར ༢༤༡༽བྱས་ཏེ་མཆོད་པའི་ཡོ་བྱད་དང་རང་གི་ཉེར་སྤྱད་ཐམས་ཅད་ལ་སེར་སྣ་དང་འབག་བཙོག་སོགས་ཀྱི་རྐྱེན་དུ་མི་གཏོང་བར་རྣམ་གསུམ་དག་པར་བྱེད་དོ། གོས་མི་བརྗེ་སྐྲ་དང་ཁ་སྤུ་སེན་མོ་རྣམས་མི་འབྲེག རྒྱལ་ཐོ་ཕྱི་མ་ཕན་ལ་རང་ཕར་མི་འགྲོ་ཞིང་གཞན་ཚུར་མི་གཏོང༌། གདན་གྱི་དྲོད་དང་བྲལ་བར་མི་བྱ་ཞིང༌། དྲི་གཤང་དོར་བའི་ཚེ་སྦྱིན་པར་དམིགས་ནས་སྔགས་ཀྱི་རྒྱུན་མི་བཅད། བསྙེན་ཕྲེང་གདན་ཚབ་ལ་བཞག་པའམ། མིན་ཀྱང་སྔགས་གྲངས་སུ་མི་བརྩི། གདན་ལ་འཁོད་པ་དང་མཉམ་དུ་གཟུངས་ཆུས་ཁ་བཀྲུ་ཞིང་ཡང་སྔར་ལྟར་འཛབ་སྔགས་ལ་འཇུག གཞན་ཡང་གླལ་བ་དང༌། སྦྲིད་པ་དང༌། གློ་ལུ་བ་སོགས་ལ་སྔགས་ཚར་བདུན་སླར་བསྐྱར། ཏིང་འཛིན་མ་གསལ་ནས་རྨུགས་པ་དང་གཉིད་དུ་ཕྱོགས་པ་ལ་སྔགས་བརྒྱ་རྩ་བརྒྱད་བསྐྱར་ཟློས་བྱ། ལྷ་སྐུ་དང་ཁྱད་པར་ཐུགས་སྲོག་གསལ་སྣང་ཅུང་ཟད་མ་ཐོན་བར་དུ་འོད་ཟེར་སྤྲོ་བསྡུའི་དམིགས་པ་གལ་མི་ཆེ་བས་ལྷ་སྐུ་ལ་གསལ་སྣང་ཐོན་པ་གལ་ཆེ། གསལ་སྣང་ཐོན་པ་ཞེས་པ་དེ་ལྷ་རང་རྒྱུད་དུ་འཛིན་པ་ལ་ཟེར་བ་མིན། སྣང་གྲགས་རིག་གསུམ་ལྷ་སྔགས་ཆོས་ཉིད་ངང༌། གསུངས་པས་ན་ཆོས་ཉིད་གང་དུའང་ ༢༤༢༽མ་འཁྲུལ་པའི་གདངས་ལས་རིག་ཆའི་སྣང་བ་ཤར་བ་ཐམས་ཅད་རྟེན་གཞལ་ཡས་ཁང་དང་བརྟེན་པ་ལྷ་སྐུའི་རྣམ་པར་ཤར་བ་ལ་བསླབ་པ་དེ་ལ་ལྷའི་རྣམ་པ་གསལ་བ་ཟེར། དེ་ལྟར་ལྷར་སྣང་ཅུང་ཟད་བརྟན་ཚེ་ཐུགས་སྲོག་དང་སྔགས་ཕྲེང་ཤིན་ཏུ་ཕྲ་བ་སྤུ་ཤད་ཀྱིས་བྲིས་པ་ལྟ་བུར་གསལ་ངར་ཐོན་ཚེ་འོད་ཟེར་སྤྲོ་བསྡུའི་དམིགས་གནད་ལ་བརྩོན་པས་དོན་གཉིས་ཀྱི་འབྲས་བུ་ཚེ་འདིར་ཐོབ་ནས་ཕྱག་རྒྱ་ཆེན་པོ་མཆོག་གི་རིག་འཛིན་བརྙེས་པར་འགྱུར་རོ།

ཐུན་གྲོལ་སྐབས་རྣམས་སུའང་རང་གི་སྒོ་གསུམ་ཐ་མལ་དུ་མ་སོང་བར་ལྷར་སྣང་དང་མི་འབྲལ་བའི་ངང་ནས་བཟའ་བཏུང་ལ་སོགས་ཚོགས་འཁོར་གྱི་རང་བཞིན་དང༌། འགུལ་བསྐྱོད་ཐམས་ཅད་ཕྱག་རྒྱ་གར་གྱི་རྣམ་རོལ་དུ་དམིགས་ནས་ཁྱེར་སོ་གསུམ་ལྡན་དུ་བྱ། ཟས་རྒོག་བཙོང་མི་ཟ། མེར་ཕུ་བྱེད་པ་དང་མཆིལ་མ་ས་ལ་དོར་བ་སོགས་མི་བྱ། གཞུང་གི་སྒྲུབ་པ་ལ་ཞུགས་རྗེས་ཕྱི་རོལ་གྱི་མིས་རང་མཐོང་བ་དང༌། རང་གིས་གཞན་ལ་བལྟ་བ་དང༌། ཚིག་ཕྲད་བྱེད་པ་ནི་སྒྲུབ་པའི་སྤྱང་ཀི་ཡིན་པས་དེ་ཉིད་སྤོང་པ་ཤིན་ཏུ་གལ་ཆེའོ། ཁྱད་པར་དུ་སྒྲུབ་པའི་གནས་དང་ཡོ་བྱད་དཀྱིལ་འཁོར་གྱི་སྒྲུབ་རྟེན་རྡོ་རྗེ་ཕུར་བུ་སྐུ་གཟུགས་བསྙེན་ཕྲེང་ལྷའི་མིང་དང་དངོས་གྲུབ་ཀྱི་རྫས་སོགས་ནི་རང་གི་རྩ་བའི་བླ་མ་མ་གཏོགས་ ༢༤༣༽གཞན་སུ་གང་ལའང་ཤིན་ཏུ་གསང་བར་བྱེད་པ་ནི་དམ་ཚིག་གི་གནད་ཟབ་མོ་ཡིན་ནོ། ཐུན་མཚམས་ཀྱི་མཆོད་པ་ཁ་གསོས་འབྲུ་དང་ཆུ་གཙང་ཟུར་བཀོལ་དུ་བཞག་སྟེ། མཆོད་ཁ་གསོ་བ་ལས་བསང་ཆུས་མཆོད་ཁ་གསོ་བར་མི་བྱེད། མཆོད་པའི་རིགས་ལ་བསང་ཆུ་བྲན་པ་ལས་བགེགས་གཏོར་ལ་བསང་ཆུ་མི་བྲན། སྨན་དང་རཀྟའི་ཐོད་སྣོད་མ་ནོར་བར་བྱ་ཞིང༌། མཆོད་ཁག་ཀྱང་བསྲེ་བར་མི་བྱེད་དོ། ཚོགས་མཆོད་དང་གཏོར་ཟན་རྣམས་ཀྱི་རྒྱུ་མར་ཁུ་དང་ཆུ་གཉིས་ཆ་མཉམ་གྱིས་བག་ཟན་བཅའ་བ་ལས་ཆུ་ཧ་ཅང་མང་ན་དངོས་གྲུབ་རྒྱང་རིང་ཞིང་བསོད་ནམས་བྲི་བའི་རྒྱུ་བྱེད་པས་བག་ཟན་རན་ཚོད་ཀྱིས་བཅའ་བ་དང༌། ཁྱད་པར་སེར་སྣ་མེད་ཅིང་ཅི་ཡོད་སྤུས་ལྡན་མཆོད་པར་འོས་པའི་རིགས་མ་གཏོགས་རང་ལ་མ་མཁོ་བ་སྤུས་ངན་པ་མར་རུལ་བ་དང༌། ནས་ངན་གྱི་བག་ཕྱེ་ལ་སོགས་པ་ཡིད་དུ་མི་འོང་བའི་ཁ་ཟས་རྣམས་ཀྱིས་མཆོད་པ་བྱེད་པ་ནི་པྲེ་ཏ་ཀའི་རྒྱུ་དངོས་སུ་བསགས་པ་ཡིན་པས་སྤང་བར་བྱའོ། མཆོད་གཏོར་རྣམས་ལ་དཀར་རྒྱན་དང་དམར་རྒྱན་ལ་སོགས་གཞུང་བཞིན་ལེགས་པར་མ་བརྒྱན་ན་ལུས་སྲུལ་པོར་སྐྱེ་བའི་རྒྱུར་འགྲོ་བས་དཀར་སྐྱོང་ལ་དཀར་རྒྱན་དང༌།

གཞན་རྩ་ ༢༤༤༽གསུམ་སྒྲུབ་གཏོར་དང་བཀའ་སྲུང་གི་གཏོར་མ་རྣམས་ལ་རང་རང་དང་མཐུན་པའི་མར་གྱིས་བརྒྱན་པར་བྱའོ། བསྙེན་པའི་ཁ་སྐོང་ངམ་གཏང་རག་ཏུ་མེ་ཚོགས་གཏོང་སྐབས་མེ་དཀྱིལ་མདུན་བསྐྱེད་ཀྱི་ཚུལ་དུ་ཞལ་སྤྲོད་བྱ། མེ་མཆོད་ལྷར་དམིགས་ནས་སྲེག་དཀྱིལ་གྱི་མདུན་ན་མར་མེ་ཆེ་བ་གཅིག་བཞག་ལ། དེ་མཆོད་པའི་ལྷ་མོར་གསལ། མེ་ཧོམ་སྦར་ཚེ་ལྷ་མོ་དེར་དམིགས་ནས། མར་མེ་སྲེག་དཀྱིལ་གྱི་ཤར་ལྷོའི་མཚམས་སུ་སྦར་བའམ་གང་བདེར་བཞག་གོ སྲེག་རྫས་རྣམས་འདོད་ཡོན་གྱི་མཆོད་པ་བསམ་གྱིས་མི་ཁྱབ་པར་སྤྲུལ་ནས་ཕུལ་བས་མདུན་བསྐྱེད་ལྷའི་ལྗགས་རཾ་ཡིག་གིས་མཚན་པས་བདུད་རྩིའི་བཅུད་གསོལ་བས་ཐུགས་བདེ་སྟོང་ཟག་པ་མེད་པའི་ཡེ་ཤེས་ཀྱི་རོས་ཚིམས་ནས་རྣལ་འབྱོར་སྒྲུབ་པ་པོའི་སྒོ་གསུམ་སྐུ་གསུང་ཐུགས་ཀྱི་རང་བཞིན་དུ་གྱུར་པར་བསམ་པ་སོགས་གཞུང་རང་རང་གི་དམིགས་རིམ་ལྟར་བྱ། སྲེག་དཀྱིལ་ཞི་རྒྱས་གཉིས་ལ་པད་ཁ་གཡས་བཀོད་དུ་བརྩིགས་ཤིང༌། དབང་དྲག་གཉིས་སད་ཁ་གཡོན་བཀོད་དུ་བརྩིག་པར་བྱའོ། ལས་བཞི་གང་ཡིན་གྱི་མེ་ཚོགས་འབུམ་ཐེར་ལ་ཡམ་ཤིང་ཁྲི་གཅིག་དགོས་ཀྱང་སྐབས་བསྟུན་མཚམས་ལུགས་ལ་བརྒྱ་ལྔ་བཅུ་སོགས་གཞུང་ནས་གསུངས་པ་ལྟར་བྱས་ཀྱང་ ༢༤༥༽རུང་ངོ། མཚམས་གྲོལ་མཐར་སྦྱིན་སྲེག་གི་ཚིག་ཐལ་རྣམས་ཞི་རྒྱས་གཉིས་ཆུ་དཔལ་བཟང་པོ་དང༌། དབང་དྲག་གཉིས་རི་མཐོ་བཀོད་ལེགས་ཀྱི་གནས་སུ་འཐོར་བར་བྱའོ། སྒྲུབ་པའི་གྲོགས་ཀྱང་ཐབས་ལ་ཤེས་རབ་དང༌། ཤེས་རབ་ལ་ཐབས་གསུངས་པའང་རླུང་བཅུ་རང་དབང་དང་ལྡན་ཅིང་སྔགས་ཀྱི་དགོངས་དོན་ཚུལ་བཞིན་སྤྱོད་པ་ལ་དགོངས་ཀྱི་དེང་དུས་དེ་ལྟར་དཀོན་པས་རང་རང་གི་རིགས་དང་མཐུན་པ་བློ་སེམས་དཀར་བ་ཆོས་ལ་མོས་པ་སྡོམ་དང་དམ་ཚིག་གཙང་ཞིང་དད་དང་ཤེས་རབ་ཆེ་བ་སོགས་ཆོས་བཞིན་སྤྱོད་པར་བྱེད་པ་གལ་ཆེའོ། རྗེས་སུ་གཏང་རག་གི་ཚོགས་མཆོད་སྐབས་བླ་མ་དངོས་སུ་བཞུགས་ཡོད་ན་དེ་ལ་རང་གི་ཅི་འབྱོར་གྱི་དངོས་རྫས་དང་ཚོགས་ཀྱི་དྲང་བ་འབུལ་བར་བྱ་ཡི།

གཞན་ཕལ་པ་ལ་ཚོགས་རྫས་ཙམ་ཡང་གསང་བར་རིགས་སོ། མདོར་ན་སྒྲུབ་པ་ལ་ཞུགས་པའི་སྐབས་སེམས་བསྐྱེད་ཐམས་ཅད་རྩ་བ་ནམ་མཁས་གར་ཁྱབ་ཀྱི་སེམས་ཅན་ཐམས་ཅད་ཟུང་འཇུག་རྡོ་རྗེ་འཆང་གི་གོ་འཕང་ལ་འགོད་པར་བྱའོ། སྙམ་པའི་བསམ་པ་བྱང་ཆུབ་མཆོག་ཏུ་སེམས་བསྐྱེད་པ་གཞིར་བཞག་པ་སྨོན་སེམས་དང༌། འཇུག་པ་ནི་མཆོད་ཚོགས་སོགས་གཏོང་བ་སྦྱིན་པ། ཕྱི་ནང་གི་མིའི་རྒྱུ་འགྲུལ་བཅད་ཅིང་རང་གི་ངག་སྒོ་ ༢༤༦༽བསྡམས་ནས་མི་ཚིག་མི་སྨྲ་བ་དང༌། མཚམས་མ་གྲོལ་བར་དུ་སྲོག་ལ་བབ་ཀྱང་དམ་རྒྱ་མི་ལྷོད་པ་ཚུལ་ཁྲིམས། ཐུན་བཞི་ལ་སོགས་ཕྱག་བཞེས་ཇི་ལྟར་ཡོད་པ་བཞིན་ཐོག་མ་ནས་བཟུང་མཚམས་མ་གྲོལ་བར་དུ་ལེ་ལོ་གཡེང་བ་མི་བྱེད་པར་དམ་བཅའ་བརྟན་པ་བཟོད་པ། ཐུན་དང་ཐུན་མཚམས་རྣམས་སུ་སྒོ་གསུམ་ལྷར་སྣང་དང་མི་འབྲལ་ཞིང་བག་མེད་སྤང་བ་བརྩོན་འགྲུས། རྩ་གསུམ་གང་ཡིན་གྱི་དཀྱིལ་འཁོར་རྟེན་དང་བརྟེན་པར་ཤར་བ་ཐམས་ཅད་རང་གི་ཆོས་ཉིད་ཀྱི་གདངས་ལས་གཡོ་བ་མེད་ཅིང་གང་ཤར་ཡེ་ཤེས་ཀྱི་རོལ་པར་འཕོས་པས་ཐ་མལ་གྱི་འཛིན་རྟོག་དབྱིངས་སུ་སངས་པ་ལས་མི་གཡོ་བ་བསམ་གཏན། བསྐྱེད་རིམ་རང་རྒྱུད་པ་མ་ཡིན་པར་ཆོས་ཉིད་མ་བཅོས་པའི་ངང་མདངས་སམ་གསལ་ཆ་མ་འགགས་པ་ལས་རང་བཞིན་ལྷུན་གྲུབ་ཏུ་འཆར་བར་ཤེས་པ་ནི་ཤེས་རབ་སྟེ། ཕྱིན་དྲུག་གི་ཡན་ལག་རྫོགས་པ་འཇུག་པའི་སེམས་ཏེ། དེ་དག་ཡང་དག་པའི་ཤེས་རབ་ཀྱི་རྩིས་ཟིན་པ་ནི་དོན་དམ་བྱང་ཆུབ་ཀྱི་སེམས་ཞེས་བསྐྱེད་རྫོགས་ཐམས་ཅད་ཀྱི་ལམ་ཉམས་སུ་ལེན་པའི་སྔོན་འགྲོ་དང༌། དངོས་གཞི་ཏིང་འཛིན་གསུམ་གྱིས་གཞི་བཟུང་ནས་སྒྲུབ་གཞུང་རང་རང་གི་བསྐྱེད་རིམ་ལྟར་བྱེད་པ་གནད་ཡིན། རྗེས་རིམ་ཚོགས་མཆོད་ ༢༤༧༽གཏོང་བ་སོགས་ནི་མཐའ་རྟེན་གྱི་མཇུག་དོན་རིམ་པས་རྫོགས་པའོ། དེ་ལྟར་བསྐྱེད་རྫོགས་ལམ་འཇུག་གནད་ཡིག་འདི། །སྙིགས་མའི་འགྲོ་ལ་ལྷག་པར་ཐུགས་བརྩེ་བ། །ཌཱ་ཀིའི་རྗེ་མོ་ཡེ་ཤེས་མཚོ་རྒྱལ་གྱི། །ཐུགས་རྗེའི་སྤྲུལ་པ་མི་མོའི་གར་བསྒྱུར་ནས། །གསང་གཏམ་ཚུལ་དུ་གསུངས་པ་བདག་གིས་ཐོས། །མཁྱེན་ཡངས་བློ་གྲོས་ལྡན་ལ་མི་མཁོ་ཡང༌། །བདག་དང་བདག་འདྲའི་བློ་ཆུང་རིགས་རྣམས་ལ། །ཕན་པའི་སེམས་ཀྱིས་ཡི་གེའི་རིས་སུ་བྲིས། །དགེ་འདིས་འགྲོ་ཀུན་རིམ་གཉིས་མཐར་ཕྱིན་ནས། །གདོད་མའི་གཞི་རུ་སངས་རྒྱས་ཐོབ་པར་ཤོག

ཅེས་པ་འདི་ཡང་རང་སློབ་ཐུབ་བསྟན་ཆོས་འཕེལ་སོགས་སློབ་འབངས་རྣམས་ཀྱི་ཆེད་དུ་སྙོམས་ལས་པ་མདོ་མེད་འཆོལ་མོ་ཀུན་བཟང་བདེ་སྐྱོང་དབང་མོའམ་སུ་ཁ་བཛྲ་གྱིས་བྲིས་པའོ།། དགེའོ།། ༢༤༨༽ 