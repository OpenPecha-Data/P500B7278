༤༢༣༽ ཆོས་ཉིད་མཁའ་འགྲོའི་གསང་མཛོད་ལས༔ ཡེ་ཤེས་མཁའ་འགྲོའི་བསྐང་བ་བསྡུས་པ་ཚངས་པའི་སྒྲ་དབྱངས་བཞུགས་སོ༔ ༤༢༤༽ན་མོ་ཛྙཱ་ན་ཌཱ་ཀི་ཡེ༔ 

སྐུ་གསུམ་མཁའ་འགྲོའི་ཚོགས་ལ་འདུད༔ རྡོ་རྗེ་ཕག་མོའི་དཀྱིལ་འཁོར་དུ༔ འཇུག་པའི་སྐལ་ལྡན་སྐྱེས་བུ་ཡིས༔ ཚོགས་བསགས་དངོས་གྲུབ་ཐོབ་པའི་ཕྱིར༔ བསྐང་བཤགས་ཟབ་མོ་འདི་ལ་བརྩོན༔ ས་མ་ཡ༔ བསྐང་རྫས་ནམ་མཁའ་མཛོད་དུ་སྤེལ༔ ཏིང་འཛིན་སྒྱུ་མའི་ཆོ་འཕྲུལ་ངང༔ ཐོད་རྔ་བཤུག་གླུའི་སྒྲ་དང་བཅས༔ སྙན་པའི་དབྱངས་ཀྱིས་འདི་སྐད་དོ༔ ཧཱུྃ་ཧྲཱིཿ འོག་མིན་བརྡལ་ཁྱབ་ཆོས་དབྱིངས་ཞིང་ཁམས་ནས༔ ཆོས་སྐུ་ཀུན་བཟང་ཡབ་ཡུམ་ཐུགས་དམ་བསྐང༔ རང་བྱུང་ལྷུན་གྲུབ་འོད་ལྔའི་ཞིང་ཁམས་ནས༔ ལོངས་སྐུ་རིགས་ལྔའི་སངས་རྒྱས་ཐུགས༴ གང་འདུལ་མི་མཇེད་སྤྲུལ་པའི་ཞིང་ཁམས་ནས༔ དགའ་རབ་ཤྲཱི་སེང་ ༤༢༥༽པད་འབྱུང་བི་མ་ལ༔ དགོངས་བརྡ་སྙན་བརྒྱུད་བླ་མའི་ཐུགས༴ ཡེ་ཤེས་མཚོ་རྒྱལ་འབྲོག་བན་ལོ་ཙཱ་བ༔ གྲུབ་བརྙེས་རྗེ་འབངས་རྣམས་ཀྱི༴ དབང་དྲག་རོལ་པའི་སྐུར་བཞེངས་ཧེ་རུ་ཀ༔ པདྨ་གར་དབང་ལྷ་ཚོགས༴ སྐྱེ་མེད་རྒྱལ་ཀུན་བདེ་སྟོང་བསྐྱེད་པའི་མ༔ རྒྱལ་ཡུམ་རྡོ་རྗེ་ཕག་མོའི༴ ཡེ་ཤེས་རང་གདངས་སྒྱུ་འཕྲུལ་རོལ་པའི་གར༔ ཞེ་སྡང་རྣམ་དག་མེ་ལོང་ཡེ་ཤེས་ངང༔ རྡོ་རྗེ་མཁའ་འགྲོའི་ལྷ་ཚོགས༴ འདོད་ཆགས་རྣམ་དག་སོར་རྟོགས་ཡེ་ཤེས་ངང༔ པདྨ་ཌཱ་ཀིའི་ལྷ་ཚོགས༴ གཏི་མུག་རྣམ་དག་ཆོས་དབྱིངས་ཡེ་ཤེས་ངང༔ སངས་རྒྱས་མཁའ་འགྲོའི་ལྷ་ཚོགས༴ ང་རྒྱལ་རྣམ་དག་མཉམ་ཉིད་ ༤༢༦༽ ཡེ་ཤེས་ངང༔ རིན་ཆེན་མཁའ་འགྲོའི་ལྷ་ཚོགས༴ ཕྲག་དོག་རྣམ་དག་བྱ་གྲུབ་ཡེ་ཤེས་ངང༔ ལས་ཀྱི་མཁའ་འགྲོའི་ལྷ་ཚོགས༴ རྩ་གནས་ཡེ་ཤེས་སྒྱུ་འཕྲུལ་དྲྭ་བའི་སྤྲིན༔ དཔའ་བོ་དཔའ་མོའི་ཚོགས་ཀྱི་ཐུགས་དམ་བསྐང༔ ཚད་མེད་བཞི་ཡི་རང་མདངས་སྒོ་མ་བཞི༔ བཀའ་འཁོར་ལས་བྱེད་རྣམས་ཀྱི་ཐུགས༴ གསང་སྔགས་བསྟན་སྲུང་བཀའ་ཡི་གཉེར་འཛིན་པ༔ དམ་ཅན་གཏེར་བདག་རྣམས་ཀྱི་ཐུགས༴ ཐུགས་དམ་གཉེན་པོ་བསྐང་བའི་རྫས༔ ཕྱི་ནང་གསང་བའི་མཆོད་པ་དང༔ མཱཾ་ས་ཛ་གད་ཐོད་རྔའི་སྒྲ༔ རོལ་མོ་དབྱངས་སྙན་བཤུགས་པའི་གླུ༔ སྦྱོར་སྒྲོལ་ལྟ་སྒོམ་སྤྱོད་པས་མཆོད༔

དཀྱིལ་འཁོར་ལྷ་ཚོགས་ཐུགས་དམ་བསྐང༔ ཐུགས་དམ་གཉེན་པོ་བསྐངས་ནས་ཀྱང༔ བདེ་སྟོང་ཡེ་ཤེས་སྦར་དུ་གསོལ༔ ལྷན་སྐྱེས་ཡེ་ཤེས་དབང་འབྱོར་ནས༔ རླུང་སེམས་སྣང་བར་དབང་ཐོབ་ཅིང༔ མི་གནས་གཞོན་དུ་བུམ་པའི་སྐུར༔ འཇའ་ལུས་ཆོས་སྐུ་འགྲུབ་པར་ཤོག༔ ལྟ་བ་གཏད་མེད་ཟང་ཐལ་ཀློང༔ ཆོས་དབྱིངས་ཆེན་པོའི་ཀློང་དུ་བཤགས༔ སྒོམ་པ་འཛིན་མེད་གཉུག་མའི་ངང༔ མེ་ལོང་ཡེ་ཤེས་ཆེན་པོར་བཤགས༔ སྤྱོད་པ་ཀུན་ཏུ་བཟང་པོའི་ཀློང༔ མཉམ་ཉིད་ཡེ་ཤེས་ཆེན་པོར་བཤགས༔ འབྲས་ ༤༢༧༽བུ་སྤང་ཐོབ་བྲལ་བ་ལ༔ སོར་རྟོགས་ཡེ་ཤེས་ཆེན་པོར་བཤགས༔ རྩ་བ་སྐུ་གསུང་ཐུགས་དང་ནི༔ ཡན་ལག་བསྒྲུབ་བྱ་ལ་སོགས་པ༔ ཡེ་སྲུང་ཆེན་པོའི་ངོ་བོ་དེ༔ བྱ་གྲུབ་ཡེ་ཤེས་ཆེན་པོར་བཤགས༔ སྲུང་དང་བསྲུང་མཚམས་ལས་འདས་པ༔ བཤགས་བྱ་བཤགས་བྱེད་གཉིས་མེད་པར༔ དག་ཆེན་ཆོས་སྐུའི་ཀློང་དུ་ཨཱཿ མན་ངག་ཡིག་བརྒྱ་ལན་གསུམ་བརྗོད༔ ཉམས་ཆག་བསྐང་ཞིང་དངོས་གྲུབ་ཐོབ༔ མ་ཚོགས་དགྱེས་པའི་ཞལ་བཟང་ངོམས༔ ཚེ་འདིར་འོག་མིན་བགྲོད་པར་ངེས༔ ཐེ་ཚོམ་མེད་དོ་ས་མ་ཡ༔ བཀའ་སྲུང་དྲེགས་པ་རྣམ་གསུམ་གྱིས༔ ཐུབ་པར་སྲུངས་ཤིག་ན་ར་ཀན༔ ཟབ་རྒྱ༔ གསང་རྒྱ༔ སྦས་རྒྱ༔ གུ་ཧྱ༔ བརྡ་ཐིམ༔ ༔ ཅེས་པའང་ཟབ་གཏེར་རྒྱ་མཚོའི་ལྡེ་མིག་གསང་གྲོགས་མཆོག་གྱུར་ཡིད་བཞིན་ནོར་བུའི་བཀའ་བཙན་སྤྱི་བོར་སོན་ཚེ་མི་ལྡོག་ཙམ་དུ་མཁའ་འགྲོའི་སྙན་བརྒྱུད་ལས་ཀུན་བཟང་བདེ་སྐྱོང་དབང་མོས་དག་པར་བྲིས་པའོ།། ༤༢༨༽