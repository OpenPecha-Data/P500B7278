༩༥༽ ཆོས་ཉིད་མཁའ་འགྲོའི་གསང་མཛོད་ལས༔ མྱུར་ལམ་ཐོད་སྒལ་གྱི་གདམས་པ་འཇའ་ལུས་མངོན་འགྲུབ་བཞུགས་སོ༔ ན་མོ་ཛྙཱ་ན་ཌཱ་ཀི་ཡེ༔ སྐྱེ་མེད་དབྱིངས་ཡུམ་ཀུན་བཟང་མོ༔ རང་བཞིན་མ་འགགས་རྣལ་འབྱོར་མ༔ ཀུན་ཁྱབ་རང་གསལ་རྒྱལ་བའི་ཡུམ༔ དཔལ་ལྡན་རྡོ་རྗེ་ཕག་མོར་འདུད༔ ཤིན་ཏུ་རྟོགས་དཀའི་ལམ་ཟབ་མོ༔ བླ་མེད་རྡོ་རྗེ་ཐེག་པ་ཡི༔ འབྲས་བུ་ཡེ་ཤེས་མངོན་གྱུར་ཐབས༔ འཇའ་ལུས་ཆོས་སྐུ་གདམས་པ་བསྟན༔ དང་པོ་ལུས་ཀྱི་སྔོན་འགྲོ་ནི༔ རྐང་མཐིལ་གཉིས་ཀྱི་རྩེ་སྤྲད་ཅིང༔ རྟིང་པ་གསང་བར་གཏད་ནས་ཀྱང༔ ལུས་གནད་དྲང་པོར་བསྲངས་ཏེ་གནས༔ ལག་གཉིས་མགོ་ལ་མ་རེག་ཙམ༔ རྡོ་རྗེའི་ཕྱག་རྒྱས་ཐལ་སྦྱར་གནད༔ ལུས་ཀྱང་རྡོ་རྗེ་མེ་འབར་བ༔ སྔོན་པོའི་རྣམ་པར་གསལ་གདབ་ནས༔ ཉིན་ཞག་རབ་བདུན་འབྲིང་ལྔ་དང༔ ཐ་མ་གསུམ་དུ་འབད་པར་བྱ༔ གཉིས་པ་ངག་གི་སྔོན་འགྲོ་ནི༔ རྒྱས་གདབ་རྩལ་སྦྱངས་མཉན་བཙལ་དང༔ ལམ་ཞུགས་ལ་སོགས་ངག་སྦྱོང་ནི༔ ཧཱུྃ་ཞེས་ངག་དང་སེམས་ཀྱིས་སྦྱངས༔ གསུམ་པ་སེམས་ཀྱི་སྔོན་འགྲོ་ནི༔ སེམས་དང་སེམས་བྱུང་རྟོག་པ་ཀུན༔ ༩༦༽དང་པོ་བྱུང་དང་བར་དུ་གནས༔ ཐ་མ་འགྲོ་བའི་ཡུལ་ལ་སོགས༔ ཕྱི་ནང་སྣོད་བཅུད་ཀུན་ལ་བརྟགས༔ བདེན་པར་མ་གྲུབ་ཆོས་ཉིད་ཀྱི༔ གནས་ལུགས་རིག་པ་ཇི་བཞིན་མངོན༔ སྐུ་གསུམ་ཡེ་ཤེས་ཡོན་ཏན་རྫོགས༔ རྣལ་དབབ་སོར་གཞག་མཉམ་རྗེས་བསྲེ༔ ལུས་གནད་སྐུ་གསུམ་བཞུགས་སྟངས་བྱ༔ རྩ་དྲང་རླུང་གཅུན་རིག་གནད་འབྱེད༔ ངག་གནད་སྨྲ་བཅད་བརྗོད་པ་སྤངས༔ ལས་རླུང་རང་སོར་འཕེན་པའི་གནད༔ སེམས་གནད་འཕྲོ་འདུའི་སྤྲོས་པ་གཅོད༔ སེམས་རིག་ཤན་འབྱེད་འོད་གསལ་མངོན༔ སྒོ་གནད་མིག་ཟིམ་ལྟ་སྟངས་གཅུན༔ ཡུལ་གནད་ཁམས་དང་དབང་པོར་སྦྱར༔ སུརྻ་ཙནྡྲ་མན་ཤེལ་དང༔ ཀུན་ལ་སྙོམས་པ་ཨ་ལོ་ཀེ༔ རླུང་གནད་མཆུ་སོ་མ་རེག་ཙམ༔ དལ་བུས་ཁ་སྣ་གཉིས་ནས་བཏང༔ རིག་གནད་དབྱིངས་ཀྱི་གོ་ར་ལས༔ མི་འདའ་རྟོག་གཉིས་བྲལ་བར་བཞག རྣལ་འབྱོར་ལམ་གྱི་སྒྲོན་མ་དྲུག ཙིཏྟ་རང་བྱུང་ཤ་ཡི་སྒྲོན༔

དཀར་འཇམ་རྩ་ཡི་སྒྲོན་མ་དང༔ རྒྱང་ཞགས་ཆུ་ཡི་སྒྲོན་མ་ནི༔ ནང་གི་སྒྲོན་མ་རྣམ་གསུམ་དང༔ ཕྱི་དབྱིངས་ནམ་མཁའ་རྣམ་དག་སྒྲོན༔ ཐིག་ལེ་སྟོང་པའི་སྒྲོན་མ་དང༔ རིག་པ་རང་བྱུང་སྒྲོན་མ་གསུམ༔ ཕྱི་ནང་འབྱུང་བའི་དྭངས་མར་གནས༔ ༩༧༽ སྒོ་ཡུལ་རླུང་རིག་གནད་གཅུན་ནས༔ སྣང་བཞིའི་དྲོད་ཚད་མངོན་གྱུར་ཅིང༔ གཞི་བཅའ་ཚད་བཟུང་ཐོབ་གསུམ་གྱིས༔ གདིང་བཞིའི་གྲོལ་ཚད་ས་ལམ་རྫོགས༔ གདོས་བཅས་འོད་ཀྱི་སྐུ་རུ་སྨིན༔ རིག་པ་ཆོས་ཉིད་གཞི་རུ་གྲོལ༔ སྐུ་དང་ཡེ་ཤེས་མངོན་གྱུར་ནས༔ འཇའ་ལུས་འཕོ་ཆེན་དྭངས་མའི་སྐུ༔ མངོན་པར་རྫོགས་པའི་སངས་རྒྱས་ཐོབ༔ རིག་པ་འོད་ཀྱི་གྭའུར་སྦ༔ འབྱིན་འཇུག་ཤེས་བྱ་བུམ་བསྡུ་དང༔ གདོས་བཅས་རགས་པ་དག་སྦྱོར་བསླབ༔ རྗེས་མཐུན་འཆི་བ་སྦྱང་བ་ཡི༔ མན་ངག་ལམ་གྱི་ཉམས་ལེན་བརྩོན༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ 

ཞེས་པ་འདི་ཡང་ཆོས་འཛིན་སྐྱེས་བུ་དམ་པ་ཐུགས་སྲས་ཀྱིས་ཡང་ཡང་བཀའ་བསྐུལ་ཕེབས་ཚེ་མི་ལྡོག་ཙམ་དུ་མཁའ་འགྲོའི་དུས་ཆེན་ཉེར་ལྔའི་ཉིན་ཀུན་བཟང་བདེ་སྐྱོང་ཆོས་ཉིད་དབང་མོས་ཤར་མར་བྲིས་པའོ།། དགེའོ།། ༩༨༽