༣༨༩༽ ཆོས་ཉིད་མཁའ་འགྲོའི་གསང་མཛོད་ལས༔ མྱུར་ལམ་འཕོ་བའི་གདམས་པ་བདེ་ཆེན་ལམ་བཟང་བཞུགས༔ ༣༩༠༽ན་མོ་གུ་རུ་པདྨ་ཀཱ་ར་ཡེ༔ ཆོས་ཉིད་མངོན་གྱུར་རྣལ་འབྱོར་གྱིས༔ གཞན་ཕན་འགྲོ་བ་རྗེས་འཛིན་ཕྱིར༔ མྱུར་ལམ་བདེ་ཆེན་ལམ་བཟང་བསྟན༔ ས་མ་ཡ༔ རྣམ་དག་བྱང་ཆུབ་སེམས་བསྐྱེད་ནས༔ ལྷ་ཡི་ས་མ་དྷི་ཡི་ངང༔ རྗེས་འཛིན་ཆོ་ག་འདི་ལྟར་བྱ༔ དམིགས་རྟེན་སྦྱོང་དང་རྣམ་ཤེས་བཀུག༔ ཕྱི་ཡི་སྟོང་ར་བསྒོམ་པ་ནི༔ ཨཱཿ ཁྱོད་ལུས་ཨ་འཐས་འཁྲུལ་སྣང་ཕུང་པོ་འདི༔ རྡོ་རྗེ་རྣལ་འབྱོར་དམར་མོ་གྲི་ཐོད་འཛིན༔ སྤྱན་གསུམ་མཁར་གཟིགས་ཞབས་གཉིས་གར་སྟབས་རོལ༔ སྐུ་ལ་མཁའ་འགྲོའི་ཆས་རྫོགས་ཞི་མ་ཁྲོ༔ དབུ་སྐྲ་གྱེན་བརྫེས་ཐོད་སྐམ་རྩེ་བྲན་མཛེས༔ པད་ཉི་བམ་སྟེང་ཡེ་ཤེས་ཀློང་དུ་བཞུགས༔ སྣང་ལ་འཛིན་མེད་ཆུ་ཟླ་ཇི་བཞིན་གསལ༔ སྐུ་དབུས་དྭངས་མའི་རྩ་མཆོག་ཀུན་འདར་མ༔ མཚན་ཉིད་བཞི་ལྡན་ཡར་སྣེ་སྤྱི་བོར་ཟུག༔ མར་སྣེ་ལྟེ་འོག་ཚིགས་ཀྱིས་འགགས་པ་ལས༔ སྙིང་གར་རྣམ་ཤེས་ངོ་བོ་ཐིག་ལེ་ནི༔ ཁ་དོག་ལྔ་ལྡན་མ་སར་སྒོ་ང་ཙམ༔ ཡེ་ཤེས་རླུང་གིས་འཕར་འདར་གཡོ་བར་བསྒོམ༔ སྤྱི་བོར་རིགས་བདག་འོད་སྣང་མཐའ་ཡས་ནི༔ དམར་གསལ་མཚན་དཔེ་རབ་རྫོགས་ ༣༩༡༽སྐྱིལ་ཀྲུང་བཞུགས༔ གཞན་ཡང་སངས་རྒྱས་བྱང་སེམས་ཐམས་ཅད་ཀུན༔ ནམ་མཁའི་སྐར་ཚོགས་ལྟ་བུར་བཞུགས་པར་བསྒོམ༔ རྣམ་ཤེས་ངོ་བོ་ཐིག་ལེ་བཀྲག་འབར་བ༔ དབུ་མའི་ལམ་ནས་སྤྱི་བོའི་རྒྱ་མཐོངས་ཁར༔ སྣང་མཐའི་ཐུགས་དང་དབྱེར་མེད་འདྲེས་པར་བསམ༔ ཕཊ༔ ཕཊཿ ཕཊ༔ ཅེས་བརྗོད་ནས་འཕོ་བ་སྒོ་འབྱེད་ཀྱི་གསོལ་འདེབས་འདི་ལྟར་གདབ་བོ༔ འོད་དཔག་མེད་པའི་གསོལ་འདེབས་དང༔ གཞན་ཡང་སངས་རྒྱས་བྱང་སེམས་རྣམས་ཀྱི་མཚན་བརྗོད་མཐར༔ སྒོ་འབྱེད་གསོལ་འདེབས་ནི༔ ཨེ་མ་ཧོཿ མཁའ་དབྱིངས་རྣམ་དག་ཆོས་སྐུའི་གཞལ་ཡས་ནས༔ ཆོས་སྐུ་ཡུམ་ཆེན་ཀུན་ཏུ་བཟང་མོ་ལ༔ གསོལ་བ་འདེབས་སོ་འཕོ་བའི་སྒོ་ཕྱེས་ལ༔ རྣམ་ཤེས་དབུ་མའི་ལམ་ནས་བདེ་ཆེན་དྲོངས༔

རང་གསལ་མ་འགགས་འོད་ལྔའི་གཞལ་ཡས་ནས༔ ལོངས་སྐུ་རྡོ་རྗེ་ཕག་མོ་རྣལ་འབྱོར་མར༔ གསོལ་བ༴ རྣམ་ཤེས༴ གསལ་སྟོང་འཛིན་པ་བྲལ་བའི་གཞལ་ཡས་ནས༔ སྤྲུལ་སྐུ་ཀུན་གཟིགས་མཚོ་རྒྱལ་ལབ་སྒྲོན་མར༔ གསོལ་བ༴ རྣམ་ཤེས༴ ཆོས་དབྱིངས་རྣམ་པར་དག་པའི་མཁའ་ཀློང་ནས༔ སངས་རྒྱས་མཁའ་འགྲོའི་ལྷ་ཚོགས་ ༣༩༢༽ལ་གསོལ་བ་འདེབས༔ ཟབ་ལམ་འཕོ་བའི་གསང་སྒོ་འབྱེད་པ་དང༔ རྣམ་ཤེས་དབུ་མའི་ལམ་ནས་བདེ་ཆེན་དྲོངས༔ མེ་ལོང་ཡེ་ཤེས་གསལ་བའི་མཁའ་དབྱིངས་ནས༔ དཀར་མོ་བཞད་པ་མ་ལ་གསོལ༴ ཟབ་ལམ༴ རྣམཤེས༴ མཉམ་ཉིད་ཡེ་ཤེས་ཆེན་པོའི་འོད་ཀློང་ནས༔ སེར་མོ་དོན་གྲུབ་མ་ལ༴ ཟབ་ལམ༴ རྣམ་ཤེས༴ སོར་རྟོགས་ཡེ་ཤེས་པདྨ་འོད་ལྡན་ནས༔ དམར་མོ་སྒྲ་སྒྲོགས་མ་ལ༴ ཟབ་ལམ༴ རྣམ་ཤེས༴ བྱ་གྲུབ་ཡེ་ཤེས་ཆེན་པོའི་མཁའ་ཀློང་ནས༔ སྣ་ཚོགས་མཐར་ཕྱིན་མ་ལ༴ ཟབ་ལམ༴ རྣམ་ཤེས༴ རིག་སྟོང་མཐའ་བྲལ་དབུ་མའི་གཞལ་ཡས་ནས༔ འབུམ་ཕྲག་མཁའ་འགྲོའི་ཚོགས་ལ༴ ཟབ་ལམ༴ རྣམ་ཤེས༴ རང་གི་ཐུགས་ཀའི་འོད་ཟེར་དམིགས་ཡུལ་གྱི་སྙིང་གར་ཕོག་པས་རྣམ་པར་ཤེས་པ་འཕར་ལིང་ལིང་དུ་དབུ་མའི་ལམ་ལ་བསྐྱོད་པར་བསམ་ལ༔ དབུགས་ཐེངས་གཅིག་ལ། ཨཱཿ ལྔ་བརྗོད་པ་དང་མཉམ་དུ། རྣམ་པར་ཤེས་པ་སྤྱི་གཙུག་ནས་རྒྱང་གིས་ཐོན་ཏེ་རིགས་བདག་སྣང་བ་མཐའ་ཡས་ཀྱི་ཐུགས་ཀློང་དང་གཉིས་སུ་མེད་པར་འདྲེས་པར་བསམ་ལ༔ ཧིཀ་སྒྲ་གསུམ་གྱིས་དབྱིངས་སུ་སྤར་ནས༔ སླར་ཡང་གསོལ་བ་འདེབས་པ་ནི༔ ཧྲཱིཿ བག་ཆགས་ལས་ཉོན ༣༩༣༽ འཁྲུལ་དབང་དྲག་པོ་ཡིས༔ འཇིགས་རུང་བར་དོར་འཁྱམས་པའི་ཚེ་འདས་ལ༔ ཐུགས་རྗེས་གཟིགས་ཤིག་སྐྱབས་གནས་དཀོན་མཆོག་གསུམ༔ བྱིན་གྱིས་རློབས་ཤིག་སྐུ་གསུམ་མཁའ་འགྲོའི་ཚོགས༔ ལམ་སྣ་དྲོངས་ཤིག་རིགས་ལྔའི་ཌཱ་ཀི་རྣམས༔ བར་ཆད་སོལ་ཅིག་འཇིག་འདས་སྲུང་མའི་ཚོགས༔ ལམ་སྣ་དྲོངས་ཤིག་རིགས་ལྔའི་ཌཱ་ཀི་རྣམསཿ བར་ཆད་སོལ་ཅིག་འཇིག་འདས་སྲུང་མའི་ཚོགས༔ དབང་མཆོག་སྐུར་ཅིག་འཁོར་ལོའི་མགོན་པོ་རྗེ༔ བར་དོ་རང་ངོ་ཤེས་པར་བྱིན་གྱིས་རློབས༔

མཁའ་སྤྱོད་ལམ་སྣ་ཟིན་པར་བྱིན་གྱིས་རློབས༔ ཟབ་ལམ་འཕོ་བས་མཁའ་སྤྱོད་འགྲུབ་པ་དང༔ ཕྱིར་མི་ལྡོག་པའི་གཏན་སྲིད་ཟིན་པར་ཤོག༔ ཕཊཿསྤྲུལ་སྐུ། ཕཊཿལོངས་སྐུ། ཕཊཿཆོས་སྐུ། ཕཊཿངོ་བོ་ཉིད་སྐུ། ཕཊཿམི་འགྱུར་རྡོ་རྗེའི་སྐུ་སྟེ་སྐུ་ལྔ་ཡེ་ཤེས་ལྔའི་བདག་ཉིད་དུ་སངས་རྒྱས་པར་བསམ་ལ་དར་གཅིག་མཉམ་པར་བཞག་གོ༔ དེ་ནས་འདོད་ཡོན་བསྔོ་བ་སོགས་བྱས་ཏེ༔ རྗེས་སུ༔ དམིགས་ཡུལ་གྱི་ཕུང་པོ་ལྷར་གསལ་འོད་དུ་ཞུ་ནས་རིགས་བདག་ལ་ཐིམ༔ དེ་ཉིད་ཚོན་གང་དུ་གྱུར་བ་ཡར་ཡར་འཕག་ནས་བདེ་ཆེན་དག་པའི་ཞིང་དུ་ཀུན་ཏུ་བཟང་མོའི་ཐུགས་དང་དབྱེར་མེད་དུ་འདྲེས་པར་བསམ༔ ཕཊཿ ཕཊཿ ཕཊཿ ངོ་ཤེས་རྩལ་རྫོགས་བརྟན་པ་ཐོབ་པར་བསམ་མོ༔ དེ་ནས་ཤི་རྒབ་གཅོད་ཕྱིར་ཤིས་བརྗོད་བྱའོ༔ ༣༩༤༽སྙིང་རྗེའི་ཡུལ་གྱུར་རྗེས་སུ་འཛིན་པའི་ཐབས༔ འཕོ་བའི་གདམས་པ་བདེ་ཆེན་ལམ་བཟང་འདི༔ སྔོན་ཆད་མ་གྲགས་མཁའ་འགྲོའི་གསང་བའི་མཛོད༔ བདག་ཉིད་ཤེལ་དཀར་རྡོ་རྗེ་ཞི་བ་མཚོར༔ རྗེ་མོ་ཡེ་ཤེས་མཚོ་རྒྱལ་མནོག་ཆོས་སུ༔ གདམས་པ་མ་འོངས་དོན་དུ་གཏེར་དུ་སྦས༔ ལས་ཅན་ཌཱ་ཀིའི་རིགས་དང་འཕྲད་པར་སྨོན༔ རྡོ་རྗེ་དྲག་མོ་རྒྱལ་ལ་གཏེར་གཉེར་བཅོལ༔ སྐལ་མེད་ལོག་ལྟ་ཅན་ལ་འདི་མ་འཕྲད༔ སྐལ་ལྡན་ལས་འཕྲོ་ཅན་དང་འདི་འཕྲད་ནས༔ བྱེ་མའི་གྲངས་ཀྱི་འགྲོ་བ་འདྲེན་པར་ཤོག༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པ་འདིའང་བླ་མ་དཔལ་འོད་སོགས་ཀྱི་ཡང་ཡང་བསྐུལ་ངོ་མ་ལྡོག་ཙམ་དུ་གསང་ལུང་དབེན་ཁྲོད་ནས་སུ་ཁ་བཛྲ་གྱིས་བརིས་པའོ།། ཞར་ལ་འཆི་ཁའི་གསལ་འདེབས་ཆུང་ཟད་སྤྲོ་ན། རང་ལ་སྔར་བླ་མས་གདམས་པ་གསུངས་པ་རྣམས་ཉམས་འོག་ཏུ་ཆུད་པར་བྱ་བ་གལ་ཆེ་སྟེ་འཆི་བའི་ནད་ཀྱིས་ཐེབས་ནས་འབྱུང་བཞིའི་ཐིམ་རིམ་སོགས་ཁམས་ཀྱི་བྱེ་བྲག་གིས་ངོས་ཟིན་མི་ཟིན་སྣ་ཚོགས་ཡོད་ཀྱང༔ གཟུགས་སྒྲ་སོགས་ཀྱི་དབང་ཤེས་དབྱིངས་སུ་ནུབ་པའི་རྟགས་སུ་མིག་གིས་གཟུགས་སྣང་ཐམས་ཅད་རྒྱང་རིང་པོར་སོང་བར་སྣང་ཞིང་མི་གསལ་བ་དང༔

དེ་བཞིན་དུ་སྒྲ་དྲི་ལ་སོགས་པ་ཐམས་ཅད་མི་གསལ་ཞིང་རྒྱང་རིང་པོར་སོང་བར་སྣང་ནས་ཤེས་པ་ཕྲལ་ཕྲོལ་ལང་ལོང་མ་ངེས་པ་འབྱུང་ངོཿ དེ་སྐབས་སུ་རང་གིས་བློ་ཐག་རྦད་ཀྱིས་བཅད་ནས་ ༣༩༥༽ཉེ་འབྲེལ་དང་རྒྱུ་ནོར་ལོངས་སྤྱོད་ཐམས་ཅད་བློས་བཏང་ནས༔ བླ་མ་དཀོན་མཆོག་གི་ཞིང་སར་འབུལ་བ་སོགས་བྱེད་པ་རབ༔ མིན་ཀྱང་ཡིད་ལ་ཅི་ཡང་མི་སེམས་པར་རང་ལ་བླ་མས་གདམས་པའི་མན་ངག་གི་དོན་དྲན་པར་བྱས་ལ༔ ད་ནི་བདག་མི་གནས་ཆོས་སྐུའི་གཏན་སྲིད་ཟིན་པར་བྱེད་དོ་སྙམ་ནས་རིག་པ་གཟེངས་བསྟོད༔ སྣང་བ་ཞུར་ཕྱུངས༔ བླ་མ་ལ་གསོལ་བ་དུང་ངེ་བ་ཞིག་བཏབ་ནས་རང་རིག་བསམ་བརྗོད་དང་བྲལ་བར་བཞག་ཚེ༔ སྣང་བ་མཆེད་པར་ཐིམ༔ མཆེད་པ་ཉེར་ཐོབ་ལ་ཐིམ༔ ཉེར་ཐོབ་འོད་གསལ་ལ་ཐིམ་སྐབས་གདོད་མ་གཞིའི་ཀློང་དུ་གྲོལ་བར་ངེས་སོ༔ ཡང་ནད་དྲག་པོ་སོགས་ཀྱིས་རང་གིས་དེ་ལྟར་མ་ལྕོགས་ཀྱང༔ བླ་མ་བཞུགས་ཡོད་ན་རབ༔ མིན་ཀྱང་མཆེད་གྲོགས་དམ་ཚིག་གཙང་ལ་ཞིག་གི་འདི་སྐད་བརྗོད༔ ཀྱེ༔ རིགས་ཀྱི་བུ་ཁྱོད་བདེ་བར་གཤེགས་པ་ཡིན་པས༔ ཆོས་ཉིད་བར་དོར་རང་སྣང་ལྷུན་གྲུབ་ཀྱི་དཀྱིལ་འཁོར་དང་འཕྲད་པར་ཡོད་པས༔ དེ་ཀ་རང་སྣང་དུ་ངོ་ཤེས་པར་གྱིས་ཤིག༔ ཀ་དག་གི་གདངས་དང་མ་བྲལ་བར་གྱིས་ཤིག༔ རང་སྣང་ངོ་ཤེས་པ་དང་གྲོལ་བ་དུས་མཉམ་པ་ཡིས་པས༔ མ་ཡེངས་པར་བདེ་བར་གཤེགས་ཤིག༔ སླར་མ་ལྡོག་ཅིག༔ ཅེས་ལན་གསུམ་གྱིས་གསལ་གདབ་པས་གོང་དང་གྲོལ་བ་ལ་ཁྱད་པར་མེད་པ་ཡིན་ནོ༔ ༣༩༦༽ཅེས་པ་འདི་ནི་བླ་མ་ཀུན་ཆོས་ཀྱིས་འདོད་དོན་ལྟར་བདེ་བའི་རྡོ་རྗེས་བྲིས་པའོ།། ཆོས་ཉིད་མཁའ་འགྲོའི་གསང་མཛོད་ལས༔ འཕོ་བའི་གསོལ་འདེབས་ཐུགས་རྗེའི་ལྕགས་ཀྱུ་ཡེ་ཤེས་ལམ་བཟང་བཞུགས༔ ན་མོ་པདྨ་ཀཱ་ར་ཡེ༔ གཞན་ཕན་སེམས་བསྐྱེད་བྱང་ཆུབ་ལམ་བརྩོན་ཐབས༔ འཕོ་བའི་གསོལ་འདེབས་ཡེ་ཤེས་ལམ་བཟང་བསྟན༔ དད་མོས་དྲག་པོའི་ངང་ནས་འདི་ལྟར་བརྗོད༔ ཨེ་མ་ཧོ༔ ཀུན་བཟང་རྡོ་རྗེ་འཆང་དང་རྡོ་རྗེ་སེམས༔ དགའ་རབ་རྗེ་དང་པད་འབྱུང་མི་མ་ལར༔

གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགསཿ ཟབ་ལམ་འཕོ་བས་མཁའ་སྤྱོད་འགྲུབ་པ་དང༔ བདེ་བ་ཅན་དུ་སྐྱེ་བར་བྱིན་གྱིས་རློབས༔ ཡེ་ཤེས་དབྱིངས་ཀྱི་མཁའ་འགྲོ་མཚོ་རྒྱལ་མ༔ བཻ་རོ་ཅན་ན་ནམ་སྙིང་ཞི་བ་མཚོར༔ གསོལ་བ༴ ཟབ་ལམ༴ བདེ་བ་ཅན༴ པདྨ་ལས་འབྲེལ་ཀློང་ཆེན་རབ་འབྱམས་དང༔ པདྨ་གླིང་པ་བདུད་འཇོམས་དཔའ་བོ་རྗེ༔ གསོལ་བ༴ ཟབ་ལམ༴ བདེ་བ་ཅན༴ རིགས་ཀུན་ཡོངས་འདུས་འཁོར་ལོའི་མགོན་པོ་མཆོག༔ པདྨ་འགྲོ་འདུལ་གསང་སྔགས་གླིང་པ་ལ༔ གསོལ་བ༴ ཟབ་ལམ༴ བདེ་བ་ཅན༴ གནས་ཡུལ་ཞིང་སྐྱོང་རྩ་གསུམ་ཌཱ་ཀི་དང༔ དམ་ཅན་གཏེར་བདག་རྣམས་ལ་གསོལ་བ་འདེབས༔ ཟབ་ལམ་འཕོ་བས་མཁའ་ ༣༩༧༽སྤྱོད་འགྲུབ་པ་དང༔ བདེ་བ་ཅན་གྱི་ཞིང་དུ་ལམ་སྣ་དྲེངས༔ རང་རིག་འགྱུར་མེད་བཙན་ས་ཟིན་པར་ཤོག༔ དབུགས་ཐེངས་གཅིག་ལ༔ ཨཱཿ ཚར་ལྔ་བརྗོད་མཐར་ཕཊ་ཀྱིས་དབྱིངས་སུ་བསྲེའོ༔ ཕཊཿ ཕཊཿ ཕཊཿ ཅེས་བརྗོད་འདི་ལ་བརྩོན་གྱུར་ན༔ རང་གཞན་དོན་གཉིས་ངང་གིས་འབྱུང༔ ཕྱི་མ་དཔལ་རི་བདེ་ཆེན་ཞིང༔ རིག་འཛིན་པདྨའི་ཞབས་དྲུང་དུ༔ གང་འབྲེལ་དང་བཅས་འཁོད་པར་ངེས༔ ས་མ་ཡ༔ ཟབ་རྒྱ༔ གསང་རྒྱ༔ སྦས་རྒྱ༔ གཏད་རྒྱ༔ གུ་ཧྱ༔ བརྡ་ཐིམ༔ ༔ ཅེས་པ་འདིའང་སྐྱེས་བུ་དམ་པ་དོན་ལིའི་བཀའ་བསྐུལ་ཕེབས་ཚེ་མ་ལྡོག་ཙམ་དུ་སུ་ཁ་བཛྲ་གྱིས་ཉམས་ཆོས་ཡིག་རིས་སུ་བྲིས་པའོ།། ༣༩༨༽