༥༠༩༽

ཆོས་ཉིད་མཁའ་འགྲོའི་གསང་མཛོད་ལས༔ ཟངས་མདོག་དཔལ་རིའི་སྨོན་ལམ་བསྡུས་པ་ཐུགས་རྗེའི་ལྕགས་ཀྱུ་བཞུགས་སོ༔ ཨེ་མ་ཧོ༔ རང་སྣང་དག་པ་རྔ་ཡབ་དཔལ་རིའི་ཞིང༔ ཡོན་ཏན་བཀོད་པ་མ་ལུས་ལྷུན་རྫོགས་དབུས༔ རྒྱལ་ཀུན་འདུས་པ་ཨོ་རྒྱན་རྡོ་རྗེ་འཆང༔ སྐུ་གསུམ་ལྷུན་གྲུབ་མཚན་དང་དཔེ་བྱད་ལྡན༔ འགྱུར་མེད་ཆོས་སྐུའི་ངང་དུ་རྟག་པར་བཞུགས༔ བདེ་སྟོང་དབྱིངས་རོལ་མཁའ་འགྲོ་རྣམ་པ་གཉིས༔ མདུན་འཁོར་རྒྱ་བོད་རིག་འཛིན་གྲུབ་ཐོབ་དང༔ དཔའ་བོ་དཔའ་མོ་སྤྲིན་ལྟར་འཁྲིགས་ཤིང་བཞུགས༔ རང་རང་སྐུ་མདོག་ཕྱག་མཚན་རྣམ་འགྱུར་སོགས༔ མ་འདྲེས་ཆ་ལུགས་ཡོངས་རྫོགས་སྒྱུ་འཕྲུལ་ཤར༔ གསང་སྔགས་བླ་མེད་ཆོས་ཀྱི་འཁོར་ལོར་བསྐོར༔ ཐུགས་རྗེས་འགྲོ་ལ་རྒྱུན་ཚད་མེད་པར་གཟིགས༔ སྤྲུལ་པ་ཡང་སྤྲུལ་གདུལ་བྱའི་འགྲོ་བ་ལ༔ ཞལ་གཟིགས་ལུང་བསྟན་དབུགས་དབྱུང་དངོས་གྲུབ་གནང༔ སྔོན་གྱི་ཞལ་བཞེས་དགོངས་ལ་བརྩེ་བ་ཡིས༔ བདག་སོགས་མོས་པའི་བུ་ལ་བྱིན་གྱིས་རློབས༔ ལུས་དང་ལོངས་སྤྱོད་དགེ་ཚོགས་མ་ལུས་དང༔ སྣང་སྲིད་ཡིད་འོང་བཀོད་པ་ཅི་མཆིས་པ༔ བློ་ཡིས་བླངས་ཏེ་རྒྱལ་བ་ཁྱོད་ལ་འབུལ༔ བཞེས་ ༥༡༠༽ནས་འགྲོ་ཀུན་ཚོགས་རྫོགས་སྒྲིབ་སྦྱངས་ནས༔ གསང་སྔགས་རྫོགས་པ་ཆེན་པོའི་ཉམས་ལེན་ལ༔ ལྟ་སྒོམ་སྤྱོད་པ་མ་ནོར་ངོ་འཕྲོད་དེ༔ གཞི་ལམ་འབྲས་བུའི་རང་ས་ཟིན་པ་དང༔ ཐོད་རྒལ་སྒྲོན་དྲུག་སྣང་བཞི་མཐར་ཕྱིན་ནས༔ གཞོན་ནུ་བུམ་སྐུའི་རྒྱལ་ས་ཟིན་པར་ཤོག༔ འདི་ནས་མི་གནས་ལུས་སེམས་བྲལ་བའི་ཚེ༔ འོད་གསལ་གསང་ལམ་ཡེ་ཤེས་ལམ་བགྲོད་ནས༔ དཔའ་བོ་མཁའ་འགྲོའི་བསུ་མ་འབྱོན་པར་ཤོག༔ གུ་རུ་སིདྡྷིའི་གླུ་དབྱངས་བླངས་ནས་ཀྱང༔ གསང་སྔགས་ཆོས་ཀྱི་དགའ་སྟོན་འགྱེད་པར་ཤོག༔ ཞིང་གི་སྟོན་པ་རིག་འཛིན་མཁའ་འགྲོ་ཡི༔ ཐུགས་རྒྱུད་བྱིན་རླབས་བདག་ལ་འཕོས་ནས་ཀྱང༔ སྒྲིབ་གཉིས་བག་ཆགས་དྲི་མ་ཡོངས་སྦྱངས་ནས༔ རང་དང་འབྲེལ་ཐོགས་འགྲོ་བ་མ་ལུས་ཀུན༔ རང་སྣང་འོག་མིན་ཟངས་མདོག་དཔལ་རིའི་གནས༔

པདྨ་དྲྭ་བའི་ཞིང་དེར་སྐྱེ་བར་ཤོག༔ ཞིང་དེར་སྐྱེས་ནས་རིག་འཛིན་པདྨ་དང༔ རྒྱ་བོད་རིག་འཛིན་གྲུབ་ཐོབ་རྒྱ་མཚོ་ཡི༔ ཞལ་མཇལ་གསུང་ཐོས་དགོངས་པ་གཏད་ཙམ་གྱིས༔ ས་ལམ་ཡོན་ཏན་མ་ལུས་ཡོངས་རྫོགས་ནས༔ རང་གཞན་དོན་གཉིས་ལྷུན་གྱིས་གྲུབ་པར་ཤོག༔ དཀོན་མཆོག་གསུམ་གྱི་བདེན་པའི་བྱིན་ ༥༡༡༽རླབས་དང༔ རིག་འཛིན་པདྨ་སྟོན་འཁོར་ཐུགས་རྗེ་ཡིས༔ བདག་གི་ལྷག་བསམ་རྣམ་པར་དག་པའི་མཐུས༔ སྨོན་ལམ་འདི་བཏབ་ཡོངས་སུ་འགྲུབ་པ་དང༔ གནས་ངན་འཁོར་བའི་རྒྱ་མཚོ་སྟོངས་པར་ཤོག༔ ཅེས་པ་འདི་ལ་བརྩོན་གྱུར་ན༔ ཞིང་དེར་སྐྱེ་བར་ཐེ་ཚོམ་མེད༔ སྐལ་ལྡན་བུ་ཡིས་ཉམས་སུ་ལོངས༔ ལོག་ལྟ་ཅན་ལ་གུ་ཧྱ་རྒྱ༔ བཀའ་སྲུང་རྣམས་ཀྱི་གཉེར་གྱིས་ཤིག༔ ས་མ་ཡ༔ ཞེས་པ་ཟངས་མདོག་དཔལ་རིའི་སྨོན་ལམ་བསྡུས་པ་འདི་ཡང་བཙུན་མ་དད་ལྡན་མས་བསྐུལ་ངོ་མི་ལྡོག་ཙམ་དུ་ཡོན་ཏན་མེད་པའི་སྤྲང་མདོ་མེད་འཆལ་མོ་དུད་འགྲོ་ལྟ་བུའི་འདུ་ཤེས་གསུམ་པ་སུ་ཁ་བཛྲས་བྲིས་པའི་དགེ་བས་འགྲོ་ཀུན་པདྨ་དྲྭ་བའི་ཞིང་དུ་སྐྱེ་བའི་རྒྱུར་གྱུར་ཅིག དགེའོ།། ༥༡༢༽