༤༠༧༽བླ་མ་རྒྱང་འབོད་བྱིན་རླབས་བཅུད་བུམ་བཞུགས་སོ༔ ན་མོ་ཛྙཱ་ན་ཌཱ་ཀི་ཡེ༔ དད་དམ་ལྡན་པའི་སྐྱེས་བུ་ཡིས༔ དུས་རྣམས་རྟག་པར་བླ་མ་ཡི༔ ཡོན་ཏན་བཀའ་དྲིན་དྲན་པའི་ངང༔ གདུང་བའི་དབྱངས་ཀྱི་འདི་སྐད་བརྗོད༔ བླ་མ་མཁྱེན་ནོ་བླ་མ་མཁྱེན་ནོ༔ དུས་གསུམ་སངས་རྒྱས་འདུས་པའི་བདག་ཉིད༔ མཁྱེན་བརྩེ་ནུས་པའི་དབང་ཕྱུག་ཁྱོད་དྲན༔ ཐུགས་རྗེ་ཞི་བར་སྙོམས་པར་མ་མཛད༔ བདག་ཅག་རྗེས་འཇུག་རྗེས་འབྲངས་སློབ་བུ༔ སྐྱབས་དང་རེ་ས་གཞན་ན་མེད་དོ༔ རྗེ་བཙུན་བླ་མ་ཁྱེད་རང་མཁྱེན་ནོ༔ ཁྱེའུས་ཕ་མར་འབོད་འདྲའི་གདུང་བས༔ སྙིང་ནས་རྩེ་གཅིག་གསོལ་བ་འདེབས་སོ༔ ཐུགས་རྗེའི་བརྩེ་བས་བྱིན་གྱིས་རློབས་ཤིག༔ བློ་སྣ་དམ་པའི་ཆོས་ལ་བསྒྱུར་བར༔ དཔལ་ལྡན་བླ་མས་བྱིན་གྱིས་རློབས་ཤིག༔ རྙེད་དཀའི་དལ་འབྱོར་སྙིང་པོ་ལོན་པར༔ དཔལ་ལྡན་བླ་མས་བྱིན་གྱིས་རློབས་ཤིག༔ དགོས་མེད་བློ་སྣ་རྒྱུད་ལ་སྐྱེ་བར༔ དཔལ་ལྡན་བླ་མས༴ འཁྲུལ་སྣང་འཁོར་བར་ཞེན་པ་ལོག་པར༔ དཔལ་ལྡན༴ ལས་འབྲས་བསླུ་མེད་བླང་དོར་ཤེས་པར༔ དཔལ་ལྡན༴ རྐྱེན་ངན་སྡུག་བསྔལ་གྲོགས་སུ་ཤར་བར༔ དཔལ་ལྡན༴ ༤༠༨༽ངེས་འབྱུང་བྱང་སེམས་རྒྱུད་ལ་སྐྱེ་བར༔ དཔལ་ལྡན༴ དབེན་པར་རྩེ་གཅིག་སྒྲུབ་པ་ནུས་པར༔ དཔལ་ལྡན༴ དག་སྣང་མོས་གུས་རྒྱུད་ལ་བརྟན་པར༔ དཔལ་ལྡན༴ ཁྲེགས་ཆོད་གཞི་ཡི་གནས་ལུགས་རྟོགས་པར༔ དཔལ་ལྡན༴ ཐོད་རྒལ་སྣང་བཞི་མཐའ་རུ་ཕྱིན་པར༔ དཔལ་ལྡན༴ བདག་གཞན་དོན་གཉིས་ལྷུན་གྱིས་གྲུབ་པར༔ དཔལ་ལྡན༴ བདག་དང་བདག་གི་འབྲེལ་བཅས་འགྲོ་རྣམས༔ ཚེ་འདིར་སྲིད་པའི་ལམ་ལ་མི་ལྟོས༔ གདོད་མའི་གཞི་དབྱིངས་ཆོས་སྐུ་ཀློང་དུ༔ ཟུང་འཇུག་དབྱིངས་གྲོལ་ཆོས་སྐུ་ཐོབ་པར༔ དཔལ་ལྡན་བླ་མས་བྱིན་གྱིས་རློབས་ཤིག༔ ཅེས་སྙིང་ཐག་པ་ནས་བརྗོད་བཞིན་བླ་མའི་སྐུ་ལ་མོས་པ་ལྷག་གེར་སྐྱེས་ཚེ་དེའི་ངང་དུ་ཤེས་པ་བཟོ་མི་འཆོས་པར་རིག་སྟོང་རྗེན་པའི་གཤིས་སུ་ངལ་གསོ་བར་བྱའོ༔ དེས་རྟོགས་པའི་ཡེ་ཤེས་རྒྱུད་ལ་སྐྱེས་ནས་ཆོས་ཉིད་ཀྱི་དོན་ཕྱིན་ཅི་མ་ལོག་པ་མངོན་དུ་གྱུར་ཅིང་གཞི་འབྲས་དབྱེར་མེད་ཀྱི་གནས་ལུགས་མཐར་སོན་པར་ངེས་སོ༔

ས་མ་ཡ༔ ཞེས་པ་འདི་ཡང་རང་སློབ་དམ་པ་ཤཱཀྱའི་དགེ་བཙུན་ཕན་བདེ་ནས་འདི་ལྟར་དགོས་ཞེས་ལྷ་རེག་ནམ་མཁའི་མདངས་འཛིན་བཅས་དུས་རིང་མོ་ནས་ནན་ཆེར་བསྐུལ་ངོར་སྙོམས་ལས་ཀུ་སུ་ལི་པ་སུ་ཁ་བཛྲ་མིང་གི་མཉམས་ཆོས་ཡིག་རིས་སུ་བྲིས་པ་དགེའོ།།