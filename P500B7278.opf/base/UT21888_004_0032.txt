༤༧༧༽ དག་སྣང་ལས༔ སྐུ་ཕྲེང་གསོལ་འདེབས་བྱིན་རླབས་དབྱིག་ཐོབ་བཞུགས་སོ༔ ཨེ་མ་ཧོ༔ གདོད་ནས་དག་པ་གཉིས་ལྡན་འོད་གསལ་དབྱིངས༔ ལྷུན་གྲུབ་ཕྲ་བ་ཡེ་ཤེས་སྒྱུ་མའི་སྐུ༔ རྣམ་ཀུན་མཆོག་ལྡན་དོན་གྱི་རྣལ་འབྱོར་མ༔ གདུལ་བྱའི་མོས་ངོར་ཆུ་ཟླའི་གར་སྒྱུར་བ༔ སྣ་ཚོགས་ཀུན་སྟོན་མཛད་ལ་གསོལ་བ་འདེབས༔ རྫུ་འཕྲུལ་མངའ་བརྙེས་དགེ་སློང་ཨུཏྤལ་མ༔ རླུང་བཅུར་དབང་ཐོབ་རོ་ལངས་དམར་མོ་དང༔ ཕག་མོ་མངོན་གྱུར་རྡོ་རྗེ་ཞི་བ་མཚོ༔ དྭངས་མའི་སྐུར་སྨིན་བྱང་ཆུབ་ཆོས་ཀྱི་སྒྲོན༔ རྟོགས་པ་ཕུལ་ཕྱིན་དཱི་པམ་ཏཱ་རེ་མཿ རླུང་སེམས་དབང་ཐོབ་ཌཱཀྐི་ཀུན་དགའ་འབུམ༔ གནས་ལུགས་དོན་གཟིགས་མི་འགྱུར་དཔལ་གྱི་སྒྲོན༔ དོན་གཉིས་མཐར་མཛད་རྟ་མགྲིན་དབང་མོ་དང༔ སྙན་བརྒྱུད་བཀའ་བབ་སུ་ཁ་བཛྲ་སོགས༔ སྐུ་ཕྲེང་རིམ་པར་བརྒྱུད་ལ་གསོལ་བ་འདེབས༔ འདི་ཕྱི་བར་གསུམ་འབྲལ་མེད་རྗེས་བཟུང་ནས༔ ཁྲེགས་ཆོད་ལྷ་སྒོམ་སྤྱོད་འབྲས་དབྱེར་མེད་དོན༔ གང་ཤར་མ་བཅོས་རིག་དབྱིངས་མངོན་གྱུར་ནས༔ གདོད་མ་གཞི་ཡི་གནས་ལུགས་རྟོགས་པར་ཤོག༔ བཞུགས་སྟངས་གསུམ་དང་གཟིགས་སྟངས་རྣམ་གསུམ་ ༤༧༨༽གྱིས༔ གཅུན་ཏེ་སྒོ་ཡུལ་རླུང་རིག་ལ་བརྟེན་ཏེ༔ ཐོད་རྒལ་སྣང་བཞིའི་ཉམས་ལེན་མཐར་ཕྱིན་ཏེ༔ འཇའ་ལུས་གཞོན་ནུ་བུམ་སྐུར་གྲོལ་བར་ཤོག༔ བདག་དང་བདག་ལ་འབྲེལ་བའི་སེམས་ཅན་ཀུན༔ ཚེ་འདིར་འཆི་བའི་ལམ་ལ་མི་ལྟོས་པར༔ རང་སྣང་དོན་གྱི་འོག་མིན་ཞིང་ཁམས་སུ༔ སྟོན་འཁོར་དགོངས་པ་དབྱེར་མེད་སངས་རྒྱས་ཤོག༔ ཅེས་པ་འདི་ཡང་ཤཱཀྱའི་དགེ་བཙུན་དྷརྨ་པ་ཤམ་གྱིས་འདི་ལྟར་དགོས་ཞེས་ཡང་ཡང་བསྐུལ་བའི་ངོ་མི་ལྡོག་ཙམ་དུ་སྙོམས་ལས་པ་ཀུན་བཟང་བདེ་སྐྱོང་ཆོས་ཉིད་དབང་མོས་འཕྲུལ་སྣང་ཡིག་རིས་སུ་བྲིས་པའོ།། དགེའོ།། 