༤༨༧༽༈ ཤེས་རབ་དབང་མོས་བདེ་བའི་རྡོ་རྗེ་ལ་སྨྲས་པ། །གཞན་སྐྱོན་མཁྱེན་པའི་ཤེས་རབ་མིག་ལྡན་མ། །རང་སྐྱོན་དུག་གིས་མེ་ཏོག་བཞད་ལ་ལྟོས། །བླ་མའི་མཛད་སྤྱོད་ཐམས་ཅད་ཆོས་སྐུའི་ངང༌། །གང་སྣང་རང་གྲོལ་རོ་སྙོམས་ཆེན་པོར་རྟོགས། །དེ་ལ་ཁྱེད་ཀྱིས་ཀུན་བརྟགས་སྐྱོན་དུ་མཐོང༌། །མཚམས་མེད་ལས་ངན་བསགས་པ་ཨ་ཐང་ཆད། །གསལ་སྟོང་ངོ་བོ་ལྷ་རུ་མ་ཤེས་ཤིང༌། །ལྷ་གཞན་རང་རྒྱུད་འཛིན་པ་ཨ་ཐང་ཆད། །སྒྲ་གྲགས་སྔགས་ཀྱི་དགོངས་སྤྱོད་མ་ལྡན་ན། །རྣམ་རྟོག་གྲངས་སུ་འདེབས་པ་ཨ་ཐང་ཆད། །དྲན་རྟོག་མཉམ་ཉིད་ཆོས་སྐུར་མ་རྟོགས་ན། །མཆོག་འཛིན་ཤེས་པ་ཙམ་ལ་ཨ་ཐང་ཆད། །རང་སྐྱོན་རི་བོ་ཙམ་ཞིག་བག་ཉལ་བྱས། །གཞན་གྱི་སྤྱོད་པ་བཅོས་པ་ཨ་ཐང་ཆད། །མ་རིག་མུན་པའི་ཁྲོད་ན་ཁྱོད་རེ་སྡུག །མ་དང་མཁའ་འགྲོའི་བླ་བཙོང་ཐང་རེ་ཆད། །དེ་དོན་སོམས་ལ་སེམས་ལ་དམ་བཅའ་ཟུངས། །ཐམས་ཅད་བཏང་སྙོམས་ངང་དུ་སྐྱུར་ལ་ཐོངས། །དེ་སྐད་དུག་ལྔ་མེ་འབར་མདོར་ཞིག་པ། །སུ་ཁའི་མིང་ལ་ཤེས་རབ་དབང་མོས་གདམས། །རང་ ༤༨༨༽ངོར་ལྟོས་ལ་ཁ་རོག་ཉོལ་ལ་སྡོད། ཅེས་སྨྲས་པའོ།། ཧེ་ཧེ། བར་ཆད་ཡིན་ཞེས་རྭ་ཅན་མི་འབྱུང་ཞིང༌། །གློ་བུར་ཀུན་རྟོག་དམག་བརྒྱས་དོ་ཟླ་མིན། །ཐར་པའི་སྲོག་རྩ་གཅོད་པའི་ཤན་པ་ཡིན། །མ་རིག་མུན་པའི་ཕག་ནས་རང་དང་འགྲོགས། །ཤེས་རབ་དབང་མོ་ཁྱེད་ཀྱིས་བཟློག་ཏུ་གསོལ། སུ་ཁའི་མིང་གིས་སོ།། ༈ དུས་གསུམ་རྒྱལ་བ་སྲས་བཅས་ཐམས་ཅད་ཀྱི། །ཕྲིན་ལས་མཛད་པ་རྨད་བྱུང་བསམ་མི་ཁྱབ། །གཅིག་བསྡུས་དཔལ་ལྡན་བླ་མ་རྡོ་རྗེ་འཆང༌། །རྣམ་ཀུན་མཆོག་ལྡན་དཔའ་བོ་ཧེ་རུ་ཀ །པདྨའི་ཕ་ཕོགས་ཐོབ་པས་སྙིང་ཐིག་དབང༌། །མ་རིག་འགྲོ་ཁམས་ཆོས་ཀྱི་སྒྲོན་མེ་སྦར། །གང་འདུལ་ཕྲིན་ལས་མཛད་པ་མཐའ་རུ་ཕྱིན། །གསང་མཛོད་ཟབ་མོའི་ཆོས་ཀྱི་གཏེར་གྲོལ་ནས། །བླ་མེད་སྔགས་ཀྱི་དགོངས་བཅུད་ཟབ་མོ་ཡིས། །ལས་ཅན་རྗེས་བཟུང་སྨིན་གྲོལ་ལམ་ལ་བཀོད། །གླིང་པ་རྣམ་ལྔ་གཏེར་ཆེན་བརྒྱ་རྩ་དང༌། །རྒྱལ་དང་རྒྱལ་སྲས་འདུས་པའི་ངོ་བོ་མཆོག

།བཀའ་དྲིན་མཚུངས་མེད་ཞབས་ལ་གུས་པས་འདུད། །བདག་གི་ལུས་ངག་ཡིད་གསུམ་མཆོད་པ་འབུལ། །འདི་ཕྱི་ཀུན་ཏུ་འབྲལ་མེད་བྱིན་གྱིས་རློབས། ༤༨༩༽།མཚན་དཔེ་རབ་རྫོགས་སྐུ་ཡི་དཀྱིལ་འཁོར་མཛེས། །ལྟ་བས་མི་ངོམས་མཆོག་ཏུ་དགའ་བའི་གཟུགས། །ཞལ་གྱི་དཀྱིལ་འཁོར་ཞི་མ་ཁྲོ་འཛུམ་ལྡན། །གཉིས་འཛིན་འཁྲུལ་སྣང་ཡེ་ཤེས་ངང་དུ་གྲོལ། །སྤྱན་དཀྱིལ་འབྲུ་ཚུགས་བདུད་ཚོགས་ཟིལ་གྱིས་གནན། །མ་རིག་འཁྲུལ་འཛིན་རིག་སྟོང་ཆོས་སྐུར་བཅོམ། །ལྕང་ལོ་མ་བཅོས་ཟུར་ཕུད་ཐོད་དུ་བཅིངས། །སྐུ་གསུམ་ཡེ་ཤེས་མཁའ་འགྲོའི་སྲོག་བཅུད་འཛིན། །སྐུ་ཡི་འོད་ཀྱིས་སངས་རྒྱས་ཞིང་ཀུན་ཁྱབ། །འགྲོ་བའི་མ་རིག་མུན་པའི་སྨག་རུམ་སེལ། །ཡོན་ཏན་དུ་མས་བརྒྱན་པའི་སྐུ་མངའ་བརྙེས། །གསུང་གི་ང་རོས་གསང་སྔགས་ཆོས་སྒྲ་སྒྲོག །ཇི་སྙེད་དོན་ཀུན་ཇི་བཟིན་བློ་གྲོས་ཐོབ། །འགྲོ་བའི་ཁམས་དབང་དང་མཐུན་ས་ལམ་གྱི། །བགྲོད་ཚུལ་ལུགས་གཉིས་ཐེག་པའི་ཆོས་མཐའ་དག །རྣམ་གྲངས་དབྱེ་བ་དང་བཅས་ཐོགས་མེད་མཁྱེན། །ངག་གི་དབང་ཕྱུག་མཁྱེན་བརྩེ་རོལ་པའི་བདག །དུས་གསུམ་ཀུན་མཁྱེན་ཁྱབ་བདག་རྡོ་རྗེ་འཆང༌། །སྐུ་གསུམ་མངོན་གྱུར་སྤྲོས་བྲལ་གཡོ་བ་མེད། །མཁྱེན་གཉིས་ཡེ་ཤེས་ཆེན་པོའི་ཤེས་རབ་ཀྱིས། །ཉོན་མོངས་མ་སྤངས་རང་གྲོལ་ཆོས་ཉིད་ངང༌། ༤༩༠༽།ཆོས་དབྱིངས་ངང་ལས་འགྱུར་མེད་གཉུག་མའི་ཀློང༌། །འཁྲུལ་གྲོལ་གཉིས་མེད་ཡེ་གྲོལ་ཆོས་སྐུའི་ཐུགས། །མཚན་ཐོས་ཙམ་གྱིས་གཉིས་འཛིན་ཞེན་པ་ཆོད། །འཁོར་བར་བློ་ལྡོག་ཡང་དག་ཆོས་ལ་སྤྱོད། །མཐོང་བས་མ་རིག་སྒྲིབ་གཉིས་དབྱིངས་སུ་དག །བདེ་ཆེན་ཡེ་ཤེས་རང་ཞལ་མངོན་དུ་གྱུར། །སྦྱོར་བའི་རླུང་སེམས་དབང་བསྒྱུར་ཆོས་ཉིད་མཐོང༌། །འཕོ་ཆེན་སྐུ་ཐོབ་གཞོན་ནུ་བུམ་སྐུར་འཁྱོལ། །ཟབ་དོན་སྙིང་པོའི་སྒོ་འབྱེད་ལྡེ་མིག་མཆོག །ཚེ་བསོད་དཔལ་འབྱོར་གདུལ་བྱ་རྒྱས་མཛད་པའི། །དངོས་གྲུབ་འབྱུང་གནས་དཔའ་བོ་ཁྱོད་ལྟ་བུ།

ཁོ་མོས་སྔར་ཡང་མ་རྙེད་ད་ཅི་མཐོང༌། །བྲལ་དགོས་སྙིང་མིག་སྲོག་ལས་ཕངས་ན་ཡང༌། །རང་ཉིད་བསོད་ནམས་དམན་པས་གཞན་དབང་སོང༌། །བྲལ་དགོས་བྱུང་ཚེ་རྗེས་བརྩེས་མི་འདོར་བར། །ཐུགས་རྗེས་རྒྱུན་ཆད་མེད་པར་གཟིགས་སུ་གསོལ། འདི་ཕྱིའི་རེ་ལྟོས་སྐྱབས་མགོན་ཁྱེད་ལས་མེད། །ལས་ངན་བདག་ནི་ཡུལ་གཞན་བགྲོད་པའི་ཚེ། །སྙིང་མེད་མི་བཞིན་གཏད་མེད་ཧད་པོར་རྒྱུ། །སོང་ནས་དཀར་ནག་འཁྱུད་འཁོར་ཆོད་པ་དཀོན། བཀའ་དྲིན་ཅན་གྱི་ཡོན་ཏན་ཐུགས་རྗེ་དྲན། །སྨྲེ་བསྔགས་འོ་དོད་གསོལ་བ་དྲག་ ༤༩༡༽ཏུ་བཏབ། །སྐྱབས་མེད་བདག་ནི་སྐྱབས་གནས་གར་བཞུགས་ཀྱང༌། །བདག་གི་ལུས་བྲལ་སེམས་ཉིད་འདི་རུ་འཕོས། །ཚེ་བསོད་དཔལ་འབྱོར་འདུས་པའི་སྲོག་རྟེན་ནྲྀ། །སྐྱེ་མེད་རང་བྱུང་ཨ་ཡིག་རྣམ་པ་རུ། །སེམས་ཁམས་དབྱིངས་ཕྱུག་མ་དང་དབྱེར་མེད་རོལ། །རང་བྱུང་སངས་རྒྱས་མཁའ་འགྲོར་ལྷུན་གྱིས་གྲུབ། །ཆོས་དབྱིངས་ཡེ་ཤེས་ཀློང་དུ་གཉིས་མེད་འཕོ། །ཤ་ཁམས་སངས་རྒྱས་སྤྱན་དང་དབྱེར་མེད་གྲོལ། །རང་བྱུང་རྡོ་རྗེ་མཁའ་འགྲོར༴ མེ་ལོང་ཡེ་ཤེས༴ ཁྲག་ཁམས་མ་མ་ཀི་དང༴ རང་བྱུང་རིན་ཆེན་མཁའ་འགྲོར༴ མཉམ་ཉིད་ཡེ་ཤེས༴ དྲོད་ཁམས་གོས་དཀར་མོ་དང༴ རང་བྱུང་པདྨ་མཁའ་འགྲོར༴ སོར་རྟོགས་ཡེ་ཤེས༴ དབུགས་ཁམས་དམ་ཚིག་སྒྲོལ་དང༴ རང་བྱུང་ཀརྨ་མཁའ་འགྲོར༴ བྱ་གྲུབ་ཡེ་ཤེས༴ དུག་ལྔ་རྣམ་དག་སྐུ་ལྔ་དབྱེར་མེད་གྲོལ། །ལྷུན་གྲུབ་འགྱུར་བ་མེད་པའི་དགོངས་ཀློང་དུ། །གཉིས་མེད་རོ་གཅིག་ཐབས་དང་དབྱེར་མེད་འཕོ། །ཟུང་འཇུག་སྣང་སྟོང་ཆོས་སྐུའི་ངང་དུ་གྲོལ། །འཕོ་མེད་རྡོ་རྗེའི་སྐུ་དང་གཉིས་མེད་བསྲེ། །ཤེས་རབ་སྣང་ཆ་ཐབས་ཀྱི་ཀློང་དུ་འཕོ། །སྒྱུ་ལུས་མི་སྣང་འོད་གསལ་ངང་དུ་ཡལ། །བཟང་ངན་འབྲེལ་བཅས་འཁོར་བར་མི་གནས་པར། །ལྷུན་གྲུབ་ ༤༩༢༽དག་པའི་ཞིང་དུ་གྲོལ་བར་ཤོག །ཀྱེ་ཧུད་ཀྱེ་ཧུད་གནས་གསུམ་མཁའ་འགྲོའི་ཚོགས། ཁྱེད་རྣམས་ཐུགས་རྗེ་བྱིན་རླབས་མཐུ་ཡོད་ན། །བདག་གི་གྲོགས་དང་འབྲལ་མེད་མཐུ་དཔུང་བསྐྱེད། །ཕྱི་ནང་གསང་བའི་བར་ཆད་མི་མཐུན་ཀུན། །ཕྲིན་ལས་དྲག་པོས་ཚར་གཅོད་བཟློག་ཏུ་གསོལ། །ཐབས་ཤེས་འབྲལ་མེད་མྱུར་དུ་འདུམ་པ་དང༌། །མཛད་ཕྲིན་ནམ་མཁའ་བཞིན་དུ་རྒྱས་པ་དང༌། །སྙན་གྲགས་སྲིད་ཞི་ས་གསུམ་ཁྱབ་པར་མཛོད། །འགྲུབ་པར་ཤོག་ཅིག་གནས་གསུམ་མཁའ་འགྲོའི་མཐུས། །བསམ་དོན་ལྷུན་གྲུབ་དངོས་གྲུབ་བསྩལ་དུ་གསོལ།

ཅེས་པའང་དུས་འཛིན་ཁྱི་ལོ་ཟླ་བ་གསུམ་པའི་ཚེས་བཅུ་གསུམ་ཉིན་རྐྱེན་སྣང་གིས་གནད་བསྐུལ་ཚེ་ཡིད་ཤིན་ཏུ་སྐྱོ་བའི་ངང་ནས་གང་དྲན་ཆལ་ཆོལ་དུ་ལུས་དམན་འདུ་ཤེས་གསུམ་མས་སྨྲས་པའོ།། དགེའོ།། ༈ རྒྱལ་ཀུན་འདུས་ཞལ་པདྨ་ཐོད་ཕྲེང་རྩལ། །དབྱིངས་ཡུམ་ཌཱ་ཀི་ཡེ་ཤེས་མཚོ་རྒྱལ་མ། ཁྱེའུ་ཆུང་ལོ་ཙཱ་ནམ་མཁའི་སྙིང་པོ་སོགས། །རྩ་བརྒྱུད་བླ་མ་རྣམས་ལ་གསོལ་བ་འདེབས། །དུས་ངན་སྙིགས་མའི་རང་མཚང་རང་གིས་སྟོན། །བསམ་ཞིང་བསམ་ན་སྐྱོ་བ་གཏིང་ནས་སྐྱེས། །གཏེར་མིན་གཏེར་འདྲས་ས་སྟེང་ཡོངས་ལ་གང༌། །ཐེག་དགུའི་གནས་བསྡུས་གདམས་པ་ ༤༩༣༽སྣ་གཅིག་མེད། ཟབ་ཆོས་ཡ་མ་ཟུང་འབྲེལ་མང་དུ་སྤེལ། །ཟབ་ཟབ་ལུང་བསྟན་ཟེར་ཞིང་རང་མགོ་བསྐོར། །འགྲོ་དོན་ཡིན་ཟེར་ནག་ཆང་དང་དུ་བླངས། །གཙང་བཙོག་མེད་པ་ཁྱི་ཕག་ལྟ་བུར་སྤྱོད། །དད་པ་ཆུང་ཞིང་རང་རྒྱུད་རྭ་ལྟར་གྱོང༌། །ཚུལ་ཁྲིམས་མི་ལྡན་དུག་ལྔ་འཆོལ་ཉོག་སྤྱོད། །དམ་པ་གོང་མ་རྣམས་ལ་སྐུར་པ་འདེབས། །གྲུབ་པ་ཐོབ་ཟེར་མི་དགེ་སྣ་ཚོགས་གསོག །ཆ་ལུགས་མི་མཐུན་གང་དྲན་བབ་ཅོལ་བྱེད། །རང་དོན་སྣ་གཅིག་མེད་ཀྱང་གཞན་དོན་རློམས། །ཟླ་གཅིག་ཙམ་ཡང་སྒོམ་སྒྲུབ་མི་བརྩོན་ཞིང༌། །ཡུལ་གྲོང་དགོན་གསེབ་ཀུན་ཏུ་དཀོར་ལ་རྒྱུག །དལ་ཁོམས་མེད་པར་ཉིན་མཚན་འཁོར་ཡུག་འགྲིམས། །གུ་རུ་པདྨའི་བླ་བཙོང་ཡི་རེ་མུག །དེ་འདྲའི་གཏེར་སྟོན་ལུས་སུ་བདག་མ་གྱུར། །བདག་ནི་སྐྱེ་བ་ཚེ་རབས་ཐམས་ཅད་དུ། །རིག་འཛིན་ཡབ་སྲས་རྣམས་ཀྱིས་རྗེས་བཟུང་ནས། །སྨིན་གྲོལ་གདམས་པའི་དཔལ་ལ་ལོངས་སྤྱོད་ཅིང༌། ཐེག་དགུའི་གནད་ལ་རིམ་བགྲོད་མི་ལྟོས་པར། །ཐེག་མཆོག་རྫོགས་པ་ཆེན་པོ་མངོན་གྱུར་ནས། །ཐེག་ཆེན་འབྲས་བུའི་ ༤༨༤༽འོད་གསལ་རབ་སྨིན་ཤོག ཅེས་པའང་དུས་མཐའི་གཏེར་མིང་འཛིན་པ་རང་ཅག་རྣམས་ཀྱི་སྤྱོད་པ་ལ་ཞེ་ཁྲེལ་ནས་སུ་ཁའི་མིང་གིས་སྨོན་ཚིག་ཏུ་བྲིས་པའོ།། དགེའོ།།