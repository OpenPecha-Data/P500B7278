༤༣༩༽ ཆོས་ཉིད་མཁའ་འགྲོའི་གསང་མཛོད་ལས༔ རྡོ་རྗེ་ཕག་མོའི་གསང་སྒྲུབ་པདྨའི་རྒྱ་ཅན་ཡང་ཟབ་སྙིང་པོ་གཅིག་དྲིལ་བཞུགས༔ ༤༤༠༽ (Dakini secret letter here) ན་མོ་པདྨ་ཀཱ་ར་ཡེ༔ ཨོ་རྒྱན་རྡོ་རྗེ་འཆང་ལ་འདུད༔ ཆོས་ཉིད་མཁའ་འགྲོའི་གསང་མཛོད་ཀྱི༔ སྙིང་པོ་ཡང་ཟབ་ཡན་ངག་ནི༔ བླངས་ཏེ་གསང་བའི་གདམས་པ་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ (Dakini secret letter here) དབེན་ཞིང་དགའ་བའི་གནས་མཆོག་ཏུ༔ སྤྲོས་བཅས་འོད་གསལ་སྒྲོན་མེ་ལྟར༔ ཇི་བཞིན་མ་ནོར་སྒྲུབ་ལ་བརྩོན༔ སྤྲོས་མེད་ཡང་ཟབ་སྙིང་པོ་ནི༔ ཆོས་འབྱུང་པདྨ་འདབ་བརྒྱད་དབུས༔ ཐབས་ཤེས་གསང་རྫས་རྡོར་དྲིལ་ནི༔ ད་ལའི་དབུས་བཞུགས་མཆོད་རྫས་བཤམས༔ རྣལ་འབྱོར་བག་ཕེབས་དད་སྤྲོ་ཡིས༔ སྐྱབས་སུ་འགྲོ་དང་སེམས་བསྐྱེད་ནི༔ ན་མོ༔ མཆོག་གསུམ་རྩ་གསུམ་ཀུན་འདུས་རྣལ་འབྱོར་མར༔ བདག་སོགས་སྒོ་གསུམ་གུས་ ༤༤༡༽པས་སྐྱབས་སུ་མཆི༔ དེང་ནས་བཟུང་སྟེ་བྱང་ཆུབ་མ་ཐོབ་བར༔ བླ་མེད་དཀྱིལ་འཁོར་བསྒྲུབ་པར་སེམས་བསྐྱེད་དོ༔ ལན་གསུམ་གྱིས་རང་རྒྱུད་སྦྱངས༔ ས་མ་ཡ༔ དེ་ནས་དངོས་གཞི་ལྷ་ཡི་ས་མ་དྷི༔ (Dakini secret letter here) ཨ་ཨ་ཨཿ བསམ་བརྗོད་བྲལ་བ་ཆོས་ཉིད་དེ་བཞིན་ཉིད༔ ཐུགས་རྗེ་མ་འགགས་རང་བྱུང་ཀུན་ཏུ་སྣང༔ རྩལ་སྣང་འགག་མེད་འོད་ལྔའི་ཀློང་དཀྱིལ་དུ༔ འབྱུང་ལྔ་རྣམ་དག་ཡུམ་ཆེན་ལྔ་ཡི་དབྱིངས༔ རང་བྱུང་ལྷུན་གྲུབ་གཞལ་ཡས་ཁང་ཆེན་པོ༔ ཚད་དང་མཚན་ཉིད་མ་ལུས་ཡོངས་སུ་རྫོགས༔ དེ་དབུས་པདྨ་ཉི་ཟླ་ཟུང་འཇུག་སྟེང༔ རང་རིག་བཱྃ་ ༤༤༢༽དམར་ཡོངས་སུ་གྱུར་པ་ལས༔ གསང་བའི་ཡུམ་མཆོག་རྡོ་རྗེ་ཕག་མོ་ནི༔ སྐུ་མདོག་དམར་མོ་ཞལ་གཅིག་སྤྱན་གསུམ་ལྡན༔ ཕྱག་གཉིས་གཡས་པས་གྲི་གུག་མཁའ་ལ་ཕྱར༔ དཔའ་བོ་དཔའ་མོའི་ཐུགས་རྒྱུད་དབྱིངས་ནས་བསྐུལ༔ གཡོན་པས་ཐོད་པ་ཁྲག་བཀང་ཐུགས་ཀར་འཛིན༔ མཆོག་ཐུན་དངོས་གྲུབ་མ་ལུས་ཆར་ལྟར་འབེབས༔ དབུ་སྐྲ་ཁམ་སེར་གྱེན་འཁྱིལ་སྤྱི་བོའི་གཙུག༔

ཕག་ཞལ་ནག་པོའི་ངུར་སྒྲས་སྟོང་གསུམ་གང༔ ཐོད་སྐམ་ལྔ་ཡི་དབུ་བརྒྱན་རྩེ་བྲན་མཛེས༔ ཐོད་རློན་ལྔ་བཅུའི་དོ་ཤལ་རིན་ཆེན་སྤྲས༔ གཟིག་ཤམ་སྨད་དཀྲིས་ཞབས་གཉིས་གཡས་བསྐུམས་ཤིང༔ གཡོན་བརྐྱངས་བཾ་རོ་དམར་སེར་གདན་ལ་བཞུགས༔ སྐུ་ལ་རྒྱུད་སྡེའི་ལྷ་ཚོགས་མ་ལུས་རྫོགས༔ གནས་ལྔ་མཁའ་འགྲོ་ལྔ་ཡི་དལ་དུ་ཤར༔ རྩ་གནས་རླུང་ཐིག་དཔའ་བོ་དཔའ་མོའི་གྲོང༔ རང་བྱུང་བདེ་བ་ཆེན་པོའི་ཀློང་དུ་རྫོགས༔ ཁྲོ་མོའི་ཆས་རྫོགས་ཁྲོ་འཛུམ་སྒེག་ཉམས་ལྡན༔ གསང་བའི་དཔའ་བོ་རྟ་མགྲིན་ཧེ་རུ་ཀ༔ དམར་གསལ་ཞལ་གཅིག་ཕྱག་གཉིས་གྲི་ཐོད་འཛིན༔ ཞལ་གདངས་ལྗགས་འདྲིལ་ ༤༤༣༽སྤྱན་གསུམ་དབྱིངས་སུ་གཟིགས༔ དབུ་གཙུག་རྟ་མགོ་ལྗང་ཞུར་རྟ་སྐད་འཚེར༔ གར་དགུའི་ཉམས་ལྡན་ཁྲོ་བོའི་ཆས་ཀུན་རྫོགས༔ ཞབས་གཉིས་བརྐྱངས་བསྐུམས་ཡུམ་གྱི་སྐུ་ལ་འཁྲིལ༔ ཡབ་ཡུམ་གཉིས་མེད་ཡེ་ཤེས་མེ་ཀློང་བཞུགས༔ ཕྱི་རིམ་ཕག་མོ་སྡེ་ལྔ་རང་མདོག་འཆང༔ རང་རང་རིགས་ཀྱི་ཡབ་དང་གཉིས་མེད་འཁྲིལ༔ རྒྱན་དང་ཆ་ལུགས་རྣམ་འགྱུར་དུ་མ་སོགས༔ མ་འདྲེས་ཡོངས་རྫོགས་ཆེན་པོར་ལྷུན་གྱིས་གྲུབ༔ དེ་ལྟར་གསལ་བའི་གནས་གསུམ་འབྲུ་གསུམ་ལས༔ འོད་འཕྲོས་སྐུ་གསུམ་དག་པའི་ཞིང་ཁམས་ནས༔ རིག་འཛིན་རྒྱལ་བ་སྲས་དང་བཅས་པ་དང༔ འོག་མིན་གསང་བ་མཆོག་གི་ཞིང་ཁམས་ནས༔ ཡེ་ཤེས་མཁའ་འགྲོའི་ལྷ་ཚོགས་མ་ལུས་ཀུན༔ རྡོ་རྗེ་ཕག་མོའི་རྣམ་པར་སྤྱན་འདྲེན་ནོ༔ དམ་ཚིག་ཡེ་ཤེས་དབྱེར་མེད་རོ་གཅིག་གྱུར༔ ཛཿཧཱུྃ་བྃ་ཧོཿ ཞེས་བརྗོད་ནས་པད་སྐོར་འཁྱུད་རྒྱ་དང་བཅའ་འདི་སྐད་དོ༔ ཨོཾ་ཡོ་ག་ཤུདྡྷ་སརྦ་དྷརྨ་ཡོ་ག་ཤུདྡྷོ྅་ཧཾ༔ ལན་གསུམ་བརྗོད༔ དེ་ནས་སྤྱན་འདྲེན་སྤོས་རོལ་བཅས༔ སྙན་པའི་དབྱངས་ཀྱིས་འདི་སྐད་དོ༔ ཕེཾ༔ རང་གི་སྙིང་གའི་བཱྃ་ཡིག་འོད་ཟེར་འཕྲོས་པ་ཡིས༔ འོག་མིན་གསང་བ་ ༤༤༤༽ མཆོག་གི་ཞིང་ཁམས་ཆེན་པོ་ནས༔ རྗེ་བཙུན་རྡོ་རྗེ་ཕག་མོ་རྣལ་འབྱོར་དབང་ཕྱུག་མ༔ ཡབ་ཡུམ་སྲས་འཁོར་བཅས་པ་མ་ལུས་ཐམས་ཅད་ཀུན༔

གནས་འདིར་སྤྱན་འདྲེན་བྱིན་གྱིས་རློབ་ཕྱིར་གཤེགས་སུ་གསོལ༔ དབང་དང་དངོས་གྲུབ་མ་ལུས་སྩོལ་ཕྱིར་གཤེགས་སུ་གསོལ༔ བྱིན་རླབས་ཡེ་ཤེས་ཆར་ཆེན་འབེབས་ཕྱིར་གཤེགས་སུ་གསོལ༔ སྟོང་གསལ་བརྗོད་མེད་རིག་པའི་རང་ཞལ་སྤྲད་དུ་གསོལ༔ མཆོག་དང་ཐུན་མོང་དངོས་གྲུབ་འབད་མེད་ལྷུན་གྲུབ་སྩལ་དུ་གསོལ༔ ཨོཾ་བཛྲ་བྷ་ར་ཧི་ཧྱ་གྲཱྀ་ཝ་ཧཱུྃ་ཧ་རི་ནི་ས་བཛྲ་ས་མ་ཡ་ཛ་ཛཿ ཕེཾ་ཕེཾཿ ཧྲིཾ་ཧྲིཾ་ཨཱ་བེ་ཤ་ཡ་སྟྭྃ༔ དེ་ནས་བཞུགས་གསོལ་ནི༔ ཧཱུྃ༔ ཀ་དག་སྐྱེ་མེད་དབྱིངས་ཀྱི་ངང༔ ལྷུན་གྲུབ་ཡེ་ཤེས་མ་འགགས་པའི༔ ཐུགས་རྗེའི་སྒྱུ་འཕྲུལ་གསང་བའི་ཡུམ༔ དམ་ཚིག་ཡེ་ཤེས་གཉིས་མེད་པར༔ སྒྲུབ་པའི་གནས་འདིར་བརྟན་པར་བཞུགས༔ བཛྲ་ས་མ་ཡ་ཏིཥྛ་ལྷན༔ དེ་ནས་ལྷ་ཕྱག་འཚལ་བ་ནི༔ ན་མོ༔ བདེ་གཤེགས་རྒྱ་མཚོའི་གསང་གསུམ་འཛིན༔ ཡོན་ཏན་ལྷུན་རྫོགས་རྣལ་འབྱོར་མ༔ རྒྱལ་ཡུམ་རྡོ་རྗེ་ཕག་མོ་ལ༔ རང་ཞལ་མཇལ་ཕྱིར་ཕྱག་བགྱིའོ༔ ན་མོ་ ༤༤༥༽པཱུ་རུ་ཤ་ཡ་ཧོཿ དེ་ནས་མཆོད་པ་འབུལ་བ་ནི༔ ཧཱུྃ་ཧྲཱིཿ སྣང་དང་སྲིད་པ་ཐམས་ཅད་ཀུན༔ ཀུན་ཏུ་བཟང་པོའི་མཆོད་པའི་སྤྲིན༔ ཕྱི་ནང་མཆོད་པ་བསམ་མི་ཁྱབ༔ སྨན་གཏོར་རཀྟ་གསང་མཆོད་ཚོགས༔ བླ་མེད་དཀྱིལ་འཁོར་གཙོ་མོ་མཆོག༔ རྒྱལ་ཡུམ་ལྷ་ལ་འབུལ་གྱིས་བཞེས༔ མཆོག་ཐུན་སུ་ཁའི་དངོས་གྲུབ་སྩོལ༔ ཨོཾ་ཛྙཱ་ན་ཌཱ་ཀི་ནི་བཛྲ་བྷ་ར་ཧི་ས་པཱ་རི་ཝ་ར་བཛྲ་ཨརྒྷཾ་སོགས༔ ཤཔྡ་སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་གུ་ཧྱ་ཛྙཱ་ན་སརྦ་པཉྩ་ཁཱ་ཧི༔ དེ་ནས་བསྟོད་པ་ནི༔ ཧྲཱིཿ གསུང་གི་དབང་ཕྱུག་པདྨ་རིགས་ཀྱི་ལྷ༔ སོ་སོར་རྟོགས་པའི་ཆགས་བྲལ་ཡེ་ཤེས་བསྐྱེད༔ས མི་ཤིགས་ཐིག་ལེ་ཤེས་རབ་ཟབ་གསལ་མཁའ༔ སྟོང་དབྱིངས་རྡོ་རྗེ་བཙུན་མོའི་སྐུ་ལ་བསྟོད༔ གསུང་གསང་མི་ཟད་ཡན་ལག་དྲུག་ཅུར་ལྡན༔ གྲགས་སྟོང་སྐྱེ་འགགས་བྲལ་བ་ནཱ་དའི་སྒྲ༔ འགགས་མེད་གསུང་གསང་ཆོས་ཉིད་རང་སྒྲ་ཆེ༔ རིག་སྟོང་རྡོ་རྗེ་ཕག་མོའི་གསུང་ལ་བསྟོད༔ ཐུགས་ནི་མི་གཡོ་སྨྲ་བསམ་བརྗོད་ལས་འདས༔

ཀ་དག་ཟང་ཐལ་སྤྲོས་པའི་མཐའ་བརྒྱད་བྲལ༔ རྡོ་རྗེ་ ༤༤༦༽བདུན་ལྡན་ཆོས་སྐུ་སྐྱེ་བ་མེད༔ རྡོ་རྗེ་བཙུན་མོའི་ཐུགས་ལ་ཕྱག་འཚལ་བསྟོད༔ ཡོན་ཏན་ཕྲིན་ལས་མཛད་པ་བསམ་མི་ཁྱབ༔ དཀྱིལ་འཁོར་ཡོངས་རྫོགས་ལྷ་ལ་ཕྱག་འཚལ་བསྟོད༔ དེ་ནས་བཤགས་པ་ནི༔ ཧོཿ གསང་བ་བླ་མེད་དཀྱིལ་འཁོར་དུ༔ ལྷ་སྔགས་ཏིང་འཛིན་གཡེལ་བ་དང༔ སྒོ་གསུམ་བག་མེད་ཅི་བསགས་པ༔ དཀྱིལ་འཁོར་ལྷ་ཚོགས་སྤྱན་སྔར་བཤགས༔ ཨོཾ་བཛྲ་སཏྭ་ས་མ་ཡ༴ སོགས༔ ཨཱཿ དེ་ནས་འཛབ་དགོངས་ནི༔ ཧྲཱིཿ རང་ཉིད་དབང་ཆེན་ཡབ་ཡུམ་གྱི༔ ཐུགས་ཀར་ཉི་ཟླའི་གྭའུའི་དབུས༔ རང་རང་སྲོག་ཡིག་ས་བོན་མཐར༔ སྔགས་ཕྲེང་གཡས་གཡོན་འཁོར་བ་ལས༔ འོད་ཟེར་འཕྲོ་འདུས་དོན་གཉིས་བྱས༔ ཚུར་བསྡུས་སྔགས་ཕྲེང་ཉིད་ལ་ཐིམ༔ འཁོར་འདས་སྲིད་གསུམ་དབང་དུ་རོལ༔ སྣང་བ་ལྷ་དང་གྲགས་པ་སྔགས༔ དྲན་རྟོག་ཆོས་ཉིད་ཆེན་པོའི་ངང༔ དག་པ་རབ་འབྱམས་ལ་བཟླའོ༔ ཨོཾ་བཛྲ་བྷ་ར་ཧི་ཧྱ་གྲཱྀ་ཝ་ཧྲཱིཿབཾ་ཧ་རི་ནི་ས་ཛཿསརྦ་སིདྡྷི་སིདྡྷི་ཕ་ལ་ཕ་ལ་ཧཱུྃ་ཨཱཿ ཞེས་པ་ཏིང་འཛིན་གསལ་པོའི་ངང༔ རླུང་དང་བསྲེས་ལ་ཡིད་བཟླས་བྱ༔ དུས་གྲངས་སྙེན་སྒྲུབ་ལས་སྦྱོར་ནི༔ ནང་སྒྲུབ་ཟབ་མོ་ལྟར་དུ་བྱ༔ རབ་དངོས་ ༤༤༧༽འབྲིང་ཉམས་རྨི་ལམ་དུ༔ ཐབས་གྲོལ་ལམ་ལ་སྤྱོད་པ་དང༔ བྷན་ཐོད་མཚན་ལྡན་རྙེད་པ་དང༔ དྲིལ་བུའི་སྒྲ་གྲགས་དྲི་བཟང་འཐུལ༔ དེ་ལ་སོགས་པའི་རྟགས་མཚན་གསལ༔ གསང་ཞིང་གསང་བར་ཉམས་སུ་ལོངས༔ དངོས་གྲུབ་ཐོབ་པར་ཐེ་ཚོམ་མེད༔ ས་མ་ཡ༔ ཨེ་མ༔ ཤིན་ཏུ་ཟབ་བའི་མཐར་ཐུག་གསང་བའི་ཆོས༔ ཡང་བཅུད་སྙིང་པོ་གཅིག་དྲིལ་ཁྱད་དུ་འཕགས༔ ཌཱ་ཀི་ཡོངས་ཀྱི་ཐུགས་བཅུད་ཟབ་མོ་འདི༔ ཡེ་ཤེས་མཚོ་རྒྱལ་ཐུགས་དམ་མཐིལ་དུ་ཟུངས༔ ཡང་གསང་བླ་མེད་སྙིང་བཅུད་ཟབ་མོའི་ཆོས༔ མཁའ་སྤྱོད་མྱུར་ལམ་བགྲོད་པའི་གདམས་པ་འདི༔ མ་འོངས་དོན་དུ་རིན་ཆེན་གཏེར་དུ་སྦོས༔ གཏད་རྒྱ་གཉེར་བྱང་སྔགས་ཀྱི་བདག་མོར་གཏོད༔ འདོན་པའི་དུས་ནི་བརྡ་བྱང་ཇི་བཞིན་དུ༔ རྣལ་འབྱོར་སུ་ཁའི་མིང་དང་འཕྲད་པར་ངེས༔

གཅིག་བརྒྱུད་མ་གཏོགས་ཡོངས་ལ་སྤེལ་མི་རུང༔ སྤེལ་ན་མཁའ་འགྲོའི་བཀའ་ཡི་ཆད་པ་འབྱུང༔ སྐལ་ལྡན་སེམས་ཀྱི་བུ་དང་འཕྲད་པར་ཤོག༔ སྐལ་མེད་ལོག་ལྟའི་འགྲོ་ལ་འདི་མ་འཕྲད༔ བློ་དམན་ཁ་གསག་ཅན་གྱི་དབང་པོ་སྣུབས༔ བཀའ་སྲུང་སྔགས་བདག་ལྷ་མོས་གཉེར་གྱིས་ཤིག༔ དམ་ཉམས་ལག་ཏུ་མ་ཤོར་ཐུབ་པར་སྲུངས༔ བཀའ་སྲུང་དྲེགས་པའི་ཚོགས་ཀྱིས་གཉེར་དུ་ཟུངས༔ ས་མ་ཡ༔ སྐུ་རྒྱཿ གསུང་རྒྱ༔ ཐུགས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ གུ་ཧྱཿ བརྡ་ཐིམ༔ ༤༤༨༽ (Dakini secret letter here) ༔ ཅེས་པའང་མཁའ་འགྲོའི་གསང་སྒྲུབ་ཟབ་མོ་འདི་ཡང་དུས་རིང་མོ་ནས་བརྡ་དོན་གསལ་ཡང་རེ་དོགས་ཅུང་ཟད་སྐྱེས་ནས་བཏང་སྙོམས་སུ་ཡོད་སྐབས་གསང་གྲོགས་བཱི་མ་ལ་དང་ཏིཥྛ་བཛྲ། ཆོས་ཀྱི་བདག་པོ་ཀཱིརྟི་སོགས་ཀྱིས་རིན་ཆེན་གཉིས་པ་དང་དབང་མདོག་རིན་པོ་ཆེའི་དར་བཅས་བསྐུལ་ངོར་དུས་མཐའི་གཏེར་མིང་སུ་ཁ་བཛྲས་མཁའ་འགྲོའི་བརྡ་ལས་དག་པར་ཕབ་པའོ།། ཡི་གེ་པ་ནི་ཀུན་བཟང་སྣང་མཛད་ཀྱིས་བགྱིས་པ་དགེའོ།། མངྒ་ལམ།།