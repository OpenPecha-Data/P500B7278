༢༥༣༽༄༅། ཞལ་གདམས་རྣམས་ཕྱོགས་གཅིག་ཏུ་བསྡུས་པ་མཐོང་བ་དོན་ལྡན་སྣ་ཚོགས་རང་གྲོལ་བཞུགས་སོ།

༢༥༤༽ཨེ་མ་ཧོ། གནས་སྤྱི་གཙུག་པདྨ་ཉི་ཟླའི་སྟེང༌། །སྐྱབས་ཀུན་འདུས་བདུད་འདུལ་དབང་ཕྱུག་གླིང༌། །དོན་དབྱེར་མེད་རྩ་བའི་བླ་མ་མཆོག །སྐུ་དམར་སྨུག་གཟི་བརྗིད་འོད་དུ་འབར། །གསུང་ཚངས་དབྱངས་དྲུག་ཅུའི་ཆོས་སྒྲ་སྒྲོག །ཐུགས་འཁྲུལ་པ་མེད་པ་སྤྲོས་བྲལ་རྟོགས། །ཆོས་ཟབ་པ་སྐོར་བཞིའི་དོན་སྟོན་པ། །རྗེ་བླ་མ་ཡིད་བཞིན་ནོར་བུ་ལ། །ཡིད་མོས་གུས་དད་པས་གསོལ་བ་འདེབས། །བྱིན་རླབས་ཀྱི་དབང་བཞིས་སྨིན་ནས་ཀྱང༌། །སེམས་ཆོས་སྐུར་གྲོལ་བར་བྱིན་གྱིས་རློབས། །གནས་མ་དག་འཁོར་བའི་འདམ་རྫབ་འདི། །དུས་ད་ལྟ་དག་པའི་ཞིང་ཁམས་བསྒྱུར། །ལུས་གདོས་བཅས་མི་གཙང་ཕུང་པོ་འདི། །དུས་ད་ལྟ་འོད་ལུས་འགྲུབ་པར་ཤོག །ངག་ཅ་ཅོ་སྤུངས་པའི་ལོང་གཏམ་འདི། །དུས་ད་ལྟ་སྒྲ་གྲགས་སྔགས་སུ་གྱུར། །ཡིད་མ་རིག་གཟུང་འཛིན་འཁྲུལ་པ་འདི། །དུས་ད་ལྟ་ཡེ་ཤེས་ཀློང་གྲོལ་ཤོག །མགོན་ཁྱེད་ཀྱི་ཐུགས་རྗེས་བཟུང་ནས་ཀྱང༌། །གནས་ཕྱིར་མི་ལྡོག་པའི་ས་ཐོབ་ཤོག ཅེས་པ་འདིའང་ཏཱ་རེའི་མིང་གིས་བྲིས་པ་དགེའོ།། ༢༥༥ ༽ཧ་ཧ། བླ་མ་ནི་ཨོ་རྒྱན་པདྨ། །གྲོགས་པོ་ནི་མ་དང་མཁའ་འགྲོ། །དམ་ཆོས་ནི་རྫོགས་པ་ཆེན་པོ། །སྐྱིད་པའི་ནི་གླུ་ཆུང་ལོས་བླང༌། ཏཱ་རེའི་མིང་གིས་སོ། ཨ་ཧོ། ནམ་མཁའ་དང་བས་དྭངས་ཀྱི་ངང་ནས། །སྦྲང་ཆར་ཟ་ཟི་ནི་བབས་ཀྱང༌། །དྲིན་ཆེན་བླ་མ་དེ་མཇལ་བྱུང༌། ཁུ་བྱུག་སྔོན་མོ་དེ་གྲགས་དུས། །ཡི་མུག་མཆི་མ་རང་བྱུང་འདུག །ད་ནི་ཨ་མ་ཡི་དྲིན་ལན། །ང་ཡི་ལུས་ཐོག་ཏུ་སྒྲུབ་སྙམ། །ཕ་ཡུལ་རྒྱབ་ཏུ་ཡང་བསྐྱུར་ནས། །མི་ཡུལ་དང་དུ་ཡང་བླང་འདུག །ཨོ་རྒྱན་པདྨ་ཡི་རྒྱལ་ཚབ། །པད་ཡག་དགའ་ཚལ་དུ་བཞུགས་ཡོད། །བླ་མའི་དྲུང་དུ་ཡང་འགྲོ་སྙམ། །གསང་སྔགས་རྫོགས་ཆེན་ཞིག་བསྒོམ་བསམ། །བདུད་དང་དམ་སྲི་ཡིས་འཚེ་ནས། །བླ་མ་ཞིང་ཁམས་སུ་གཤེགས་ཐལ། སྤྲང་མོ་ཡི་མུག་ཀྱང་ལས་ངན། །རང་སེམས་གཏན་ལ་ནི་ཕབས་འདུག །བསམ་པ་རྣམ་དག་གི་སྒོ་ནས། །གཞན་ཕན་སྙིང་རྗེ་ཡི་ངང་ནས།

ཁ་ཏོན་བཟླས་བརྗོད་རེ་བསམ་ཡང༌། །ང་ཡི་རང་ལུས་འདི་དམན་པས། །སྐྱེ་བ་མཐོ་བ་ཡིས་ཅི་བྱེད། །བླ་མ་ཞིང་ ༢༥༦༽ཁམས་སུ་བྱོན་ཀྱང༌། །ཐུགས་སྲས་རྗེས་སུ་ཡང་འཛིན་པའི། །གདམས་ངག་གསེར་གྱི་ནི་ཐིག་པ། །དབེན་པའི་གནས་སུ་ནི་འདུག་ནས། །འོད་གསལ་རྫོགས་ཆེན་ཞིག་བསྒོམ་ན། །ཚེ་གཅིག་སངས་རྒྱས་ནི་ཐོབ་བོ། །ཕྱི་མ་རྔ་ཡབ་ཀྱི་དཔལ་རི། །རིག་འཛིན་བླ་མ་ཡི་ཞབས་དྲུང༌། །ཐེ་ཚོམ་མེད་པ་རུ་བགྲོད་དོ། ཞེས་པ་འདིའང་རིག་འཛིན་བླ་མ་མཇལ་བས་རྐྱེན་བྱས་ཏེ་སྤྲང་མོ་བསྐལ་བཟང་སྒྲོལ་མས་རང་ལོ་བཅོ་བརྒྱད་དུས་འཇིག་རྟེན་པའི་གླུ་ལྟར་བླངས་བ་དགེའོ།། ཨེ་མ་ཧོ། ནམ་མཁའ་ཡངས་པ་ཡི་མཐའ་ནས། །སྤྲིན་དཀར་གཞོན་ནུ་ཞིག་མཐོང་བས། །དུས་གསུམ་སངས་རྒྱས་ལས་ལྷག་པའི། །རྩ་བའི་བླ་མ་དེ་དྲན་བྱུང༌། །ཨོ་རྒྱན་པདྨ་ཡི་རྒྱལ་ཚབ། །གཏེར་ཆེན་བླ་མ་ཡི་ཐུགས་སྲས། །འགྲོ་ཀུན་ཐམས་ཅད་ཀྱི་སྐྱབས་གནས། །མ་རིག་མུན་སེལ་གྱི་ཉི་མ། །དཀོན་མཆོག་ཀུན་འདུས་ཀྱི་ངོ་བོ། །དགོས་འདོད་ཀུན་འབྱུང་གི་ནོར་བུ། །ཐར་པའི་ལམ་སྟོན་གྱི་བླ་མ། །སྙིང་ནས་གསོལ་བ་རང་འདེབས་སོ། །ཐུགས་རྗེའི་སྤྱན་གྱིས་ནི་གཟིགས་ནས། །ནམ་ཡང་འབྲལ་མེད་དུ་སྐྱོངས་ཤིག །ལུས་ངག་ཡིད་གསུམ་གྱིས་གཙོར་བྱས། །དངོས་འབྱོར་ཡིད་སྤྲུལ་གྱི་ ༢༥༧༽མཆོད་པ། ཁྱེད་ལ་རྟག་ཏུ་ནི་འབུལ་བས། །འབྲལ་མེད་སྤྱི་བོ་རུ་བཞུགས་ནས། །གཅིག་བཟླུམས་ཕ་མ་ཡི་ཐོག་དྲངས། །བཟང་ངན་འབྲེལ་ཚད་ཀྱི་སེམས་ཅན། །འདྲེན་པའི་དེད་དཔོན་དུ་མཛོད་ཅིག ཁྱད་པར་ཆོས་མེད་ཀྱི་བདག་སོགས། ནམ་ཡང་འབྲལ་མེད་དུ་ཟུངས་མཛོད། ཅེས་པ་འདིའང་ཆོས་མེད་སྤྲང་མོ་དུད་འགྲོ་ལྟ་བུས་རང་ལོ་བཅོ་བརྒྱད་དུས་བླ་མའི་ཡོན་ཏན་དྲན་ནས་བྲིས་པའོ།། དགེའོ།། ཨ་ཧོ། དུས་གསུམ་སངས་རྒྱས་མ་ལུས་འདུས་པའི་སྐུ། །འགྲོ་བའི་མགོན་གྱུར་བདུད་འདུལ་དབང་ཕྱུག་གླིང༌། །དབྱེར་མེད་རིག་འཛིན་ཀུན་སྐྱོང་གླིང་པར་འདུད། །བདག་སོགས་བློ་ཁ་ཆོས་ལ་བསྒྱུར་དུ་གསོལ། །རྙེད་དཀའི་དལ་འབྱོར་ལུས་བཟང་ཐོབ་པའི་དུས། །སྙིང་པོ་དམ་པའི་ཆོས་ལ་ལེགས་པར་བརྩོན། །མི་རྟག་སྒྱུ་མའི་རང་བཞིན་འཁོར་བའི་ཆོས། །ཆགས་ཞེན་འཁྲི་བ་སྤོངས་ལ་གཅིག་པུ་རུ། །ནམ་འཆི་ཆ་མེད་སོམས་ལ་ལྷ་ཆོས་སྒྲུབས། །ལས་འབྲས་བསླུ་བ་མེད་པ་རྒྱལ་བའི་གསུང༌། །དཀར་ནག་འབྲས་བུ་རང་ལ་སྨིན་ངེས་པས། །བླང་དོར་མ་ནོར་ཕྲ་ཞིང་ཞིབ་པར་གྱིས། །འཁོར་བ་མི་གཙང་འདམ་ཁྲོད་ལྟ་བུ་ལ། །སྡུག་བསྔལ་མི་

༢༥༨༽བཟོད་རང་གཞན་གཉིས་ཕུང་བསགས། །དེ་ལ་བསམ་ནས་རང་ཉིད་གཅིག་པུ་རུ། །དབེན་པའི་རི་ལ་བསམ་པ་གཏན་ལ་ཕེབས། །བླ་མ་དཀོན་མཆོག་གསུམ་ལ་གསོལ་བ་ཐོབས། །ལུས་ངག་ཡིད་གསུམ་དགེ་བའི་ལམ་ལ་སྦྱོར། །ཚོགས་གསོག་སྒྲིབ་སྦྱོང་ཚེ་ཐར་སྲོག་སྐྱོབ་འབོད། །རང་དབང་ཡོད་དུས་རང་དོན་མ་བསྒྲུབ་ན། །ཕྱི་མའི་ཡུལ་ལ་སུས་ཀྱང་ཕན་པ་མེད། །བཟའ་ཚང་ཉེ་འབྲེལ་ཐམས་ཅད་ཤུལ་དུ་བོར། །བསགས་པའི་ནོར་དང་གཅེས་པའི་ལུས་ཀྱང་དོར། །རྣམ་ཤེས་བར་དོའི་འཕྲང་རིང་འགྲིམ་པའི་ཚེ། །སྐྱབས་མགོན་མཆོག་གྱུར་བླ་མ་དཀོན་མཆོག་ཡིན། །དད་པ་དག་སྣང་གསོལ་འདེབས་སྨོན་ལམ་བརྩོན། །རང་གཞན་དོན་དུ་ཡི་གེ་དྲུག་མ་ཐོན། །གྲོགས་ངན་རྐྱེན་དེ་དུག་སྦྲུལ་ཚང་ལྟ་བུ། །རང་གཞན་གཉིས་ཕུང་མི་དགེའི་ལས་ལ་བརྩོན། །གྲོགས་མེད་གཅིག་པུར་དབེན་པའི་རི་ལ་འདུག །ལྟ་བས་རང་སེམས་དྲན་པ་ལྕགས་ཀྱུས་བཟུང༌། །སྒོམ་པས་ལས་འབྲས་ཡིད་ཆེས་བླང་དོར་ཞིབ། །སྤྱོད་པས་འགྲོ་དྲུག་བུ་བཞིན་བརྩེ་བས་སྐྱོངས། །གཞི་ཡིས་བྱང་ཆུབ་སེམས་བསྐྱེད་རྩ་བ་བརྟན། །ལམ་གྱིས་འགྲོ་བའི་དོན་དུ་ལྷ་ཆོས་སྒྲུབས། །འབྲས་བུས་རང་གཞན་ཐར་པའི་ཞིང་དུ་སྐྱོལ། ཅེས་པ་འདིའང་དད་ལྡན་ ༢༥༩༽ འཇིགས་མེད་མཆོག་གི་བཞེད་སྐོང་དུ་འཁོར་འཁྱམས་པ་སྤྲང་མོ་ཏཱ་རེའི་མིང་གིས་བྲིས་པའོ། དགེའོ། རྒྱལ་ཀུན་འདུས་པ་ཨོ་རྒྱན་པདྨ་ཡི། །ཐུགས་ཀྱི་སྤྲུལ་པ་ཀུན་སྐྱོང་གླིང་པར་འདུད། །དལ་འབྱོར་མི་ལུས་རིན་ཆེན་ཐོབ་པའི་དུས། །སྟོང་ལོག་མི་དགོས་ཙམ་དུ་བླ་མ་བརྟེན། །ལུས་ངག་ཡིད་གསུམ་དམ་པའི་ཆོས་ལ་ཞུགས། །མིང་དང་དོན་མཚུངས་ཐུབ་པའི་བསྟན་ལ་འཇུག །བསྐལ་པ་བཟང་པོའི་སངས་རྒྱས་ཉིད་དང་མཇལ། །ལུས་རྟེན་ཆུད་ཟོས་མི་དགོས་སྡུག་སྒུར་ཡིན། །བཟའ་ཚང་མི་རྟག་ཚོང་འདུས་མགྲོན་པོ་འདྲ། །ལོང་གཏམ་འཐབ་རྩོད་མི་དགོས་མུག་སྒུར་ཡིན། །ནོར་རྫས་ལ་སོགས་འཁོར་བའི་བརྟོད་ཕུར་ལ། །སེར་སྣའི་མདུད་པས་མ་བཅིངས་སྡུག་སྒུར་ཡིན། །གཉིས་འཛིན་སྒྱུ་མ་ལྟ་བུའི་འཁྲི་བ་འདི། །མཚན་ལྡན་དགེ་བའི་བཤེས་གཉེན་བརྟེན་ནས་ཀྱང༌། །དབེན་པའི་རི་ལ་གཅིག་པུར་བསྒོམས་པའི་མཐུས། །བདག་འཛིན་རྩ་བ་ཆོད་ན་མུག་སྒུར་ཡིན། །འགྲོ་དྲུག་ཕ་མའི་རང་བཞིན་ཡིན་པ་ལ། །མ་གཅིག་ཡིན་པ་ངེས་པ་མེད་ན་ཡང༌། །དྲིན་

༢༦༠༽ལན་བསབ་ཕྱིར་དབེན་རི་སྡུག་སྒུར་ཡིན། །ཕུང་པོ་མི་རྟག་ཆུ་ཡི་ལྦུ་བ་འདྲ། །དགེ་སྡིག་ལས་གང་འབྲས་བུ་རང་ལ་སྨིན། །བླང་དོར་མི་ཤེས་དབེན་རིར་མུག་སྒུར་ཡིན། །བླ་མར་སྐྱབས་ན་གང་འདོད་ཐར་ལམ་འགོད། །མོས་གུས་གདུང་བའི་དད་པ་དྲག་པོ་ཡིས། །དབེན་པ་བརྟེན་ནས་བླ་མའི་བཀའ་བཞིན་བྱེད། །རྭ་འདྲའི་རང་སེམས་བཏུལ་ན་སྡུག་སྒུར་ཡིན། །དབེན་པའི་རི་ལ་ཡོན་ཏན་བརྗོད་ལས་འདས། །ཅུང་ཞིག་བཤད་ན་འདི་ལྟར་ཡིན་པར་སྣང༌། དབེན་པ་བརྟེན་ན་འཁོར་བར་ཞེན་པ་ལྡོག །དབེན་པ་བརྟེན་ན་ཐར་པའི་ས་བོན་ཐོབ། །དབེན་པ་བརྟེན་ན་སངས་རྒྱས་ཡོན་ཏན་མཐོང༌། །དབེན་པ་བརྟེན་ན་ཆོས་ལ་མོས་གུས་སྐྱེ། །དབེན་པ་བརྟེན་ན་བྱམས་དང་སྙིང་རྗེ་འབྱུང༌། །དབེན་པ་བརྟེན་ན་ཞེ་སྡང་སྡིག་སེམས་ཆུང༌། །དབེན་པ་བརྟེན་ན་དགྲ་གཉེན་ཆགས་སྡང་མེད། །དབེན་པ་བརྟེན་ན་སྐྱབས་འགྲོ་བཟླས་བརྗོད་འཕེལ། །དབེན་པ་བརྟེན་ན་བླ་མས་རྗེས་སུ་བཟུང༌། །དབེན་པ་བརྟེན་ན་གདམས་ངག་བདུད་རྩི་ལོན། །དབེན་པ་བརྟེན་ན་གཉུག་མའི་གནས་ལུགས་མཐོང༌། །དབེན་པ་བརྟེན་ན་རང་བྱུང་ཡེ་ཤེས་མཇལ། །དབེན་པ་བརྟེན་ན་རིག་པའི་རང་ས་ ༢༦༡༽ཟིན། །དབེན་པ་བརྟེན་ན་སྟོང་ཉིད་ལྟ་བ་རྟོགས། །དབེན་པ་བརྟེན་ན་ཤུགས་འབྱུང་འགགས་མེད་ཤར། །དབེན་པ་བརྟེན་ན་སྤང་བླང་རེ་དོགས་མེད། །དབེན་པ་བརྟེན་ན་འབྲས་བུ་སྐུ་བཞི་ཐོབ། །དབེན་པ་བརྟེན་ན་གཅིག་པུར་བག་ཡངས་སྤྱོད། །དབེན་པ་བརྟེན་ན་དོན་གཉིས་ལྷུན་གྲུབ་ཡོང༌། །འདི་ནི་དབེན་པའི་ཡོན་ཏན་བསྡུས་ཙམ་འདྲ། །སྡུག་སྒུར་མུག་སྒུར་མི་ཚེ་ཆོས་ལ་དྲིལ། །མཚན་ལྡན་དགེ་བའི་བཤེས་གཉེན་མང་ན་ཡང༌། བཀའ་དྲིན་གསུམ་ལྡན་དོན་གྱི་བླ་མ་མཆོག །རྒྱལ་བའི་རྒྱལ་ཚབ་ཉིད་དང་འབྲལ་མེད་དུ། །ཅི་གསུངས་བསྒྲུབ་ནས་རང་གཞན་གཉིས་ཀ་འདུག ཅེས་པ་འདིའང་རང་གི་སློབ་བུ་ཐུབ་བཟང་ལ་ཆོས་དབང་གིས་སྡུག་སྒུར་མུག་སྒུར་མ་བྱེད་སྐྱིད་པོ་གྱིས་ཟེར་བའི་ལན་དུ་དལ་ཁོམས་མེད་པར་འཁོར་བར་ཉམས་ལེན་བྱེད་པའི་སྤྲང་མོ་སྐྱོན་ཀུན་ལྡན་པ་དུད་འགྲོ་ལྟ་བུ་དེ་ཝའི་མིང་གིས་ཨ་མཚར་ཙམ་དུ་བྲིས་པའོ།

དགེའོ།། ཨོ་རྒྱན་མཚོ་སྐྱེས་རྡོ་རྗེའི་ཐུགས་ཀྱི་གར། །གདུག་པ་ཚར་གཅོད་དཔའ་བོ་ཧེ་རུ་ཀ །རིག་འཛིན་བི་མ་རསྨིའི་ཞབས་ལ་འདུད། །བདག་རྒྱུད་ཆོས་དང་འདྲེས་པར་བྱིན་གྱིས་རློབས། །ཨེ་མ་གསོན་ ༢༦༢༽དང་སྐལ་ལྡན་རིགས་ཀྱི་བུ། །ཀ་དག་རིག་པ་ཟང་ཐལ་ཆོས་ཀྱི་སྐུ། ཁ་དོག་མཚན་མ་ལས་འདས་ལྷུན་གྱིས་གྲུབ། །ག་ལེར་མ་བཅོས་འོད་གསལ་ངང་དུ་སྐྱོངས། །ང་བདག་བདག་འཛིན་འགོང་པོ་ཤུགས་ཀྱིས་ཐུལ། །དགའ་སྡུག་མ་བྱེད་གཉིས་མེད་ཀློང་དུ་ཞོག །གཅེས་འཛིན་སྒྱུ་མའི་ཕུང་པོ་འཁྲུལ་པའི་ལུས། །ཀུན་བརྟགས་མི་བཟོད་ཟུག་ཏུ་འབྱུང་བའི་ཚེ། །ཕན་གནོད་གཉིས་འཛིན་རེ་དོགས་མི་བྱེད་པར། །ཞི་བྱེད་མྱུར་ལམ་ཟབ་མོའི་གདངས་ཀྱིས་གཅོད། །ཅིར་སྣང་རང་གྲོལ་གདམས་པའི་ཕ་ཕོག་ལོངས། །གཉིས་འཛིན་འཁྲུལ་པའི་སྣང་བ་འདྲེ་རུ་ལངས། །ཕྱི་ལྷོང་སྣང་བ་ཚབ་ཚུབ་རླུང་ལྟར་ལྡང༌། །མི་བདེའི་སྣང་གྲགས་རུ་ལོག་ཁོང་ཁྲོའི་རྒྱུ། །བདག་མེད་ཤེས་རབ་ཆེན་པོའི་ཕཊ་ཀྱིས་གཅོད། ཡུལ་མེད་ཟང་ཐལ་དགོངས་པའི་ཕ་ཕོག་ལོངས། །གང་སྣང་གང་ཤར་མ་བཅོས་རང་བབས་ཞོག །སྣང་སྲིད་དག་མཉམ་སྐུ་བཞིའི་རང་ཞལ་མཇལ། །ནང་གསལ་གཞོན་ནུ་བུམ་སྐུར་གཏན་སྲིད་ཟིན། །དེ་སྐད་བརྫུན་རྐྱལ་མདོ་མེད་འཆོལ་མོ་ཡིས། །རིག་པའི་རལ་གྲིའི་དྲུང་དུ་ཨ་མཚར་ཕུལ།། ཨེ་མ་གསོན་དང་བཙུན་པ་ལགས། ༢༦༣༽།རང་བྱུང་རིག་པ་ཀ་དག་ཆེ། །བློ་ལས་འདས་པ་བསམ་བརྗོད་བྲལ། །དོན་དམ་བདེ་གཤེགས་སྙིང་པོ་མཆོག །འཁོར་འདས་ཆོས་ཀུན་རིག་པའི་གཤིས། །གཤིས་ལུགས་མ་བཅོས་སོ་མའི་ངང༌། །ལྟ་བ་འཁོར་འདས་དབྱེ་བསལ་མེད། །གཏད་མེད་རྒྱ་ཡན་ངང་དུ་ཞོག །སྒོམ་པ་ཞེན་འཛིན་དམིགས་གཏད་བྲལ། །གཉུག་མ་འོད་གསལ་ངང་དུ་ཞོག །སྤྱོད་པ་ཆུ་དང་རྦ་རླབས་བཞིན། །རང་ཤར་རང་གྲོལ་སྤང་བླང་བྲལ། །འབྲས་བུ་རང་རིག་འགྱུར་བ་མེད། །ཟང་ཐལ་རྒྱ་ཡན་ངང་དུ་ཞོག སུ་ཁའི་མིང་གིས་སོ། ཨ་ཧོ། རང་བྱུང་རིག་པ་རྩོལ་བྲལ་ཆོས་ཉིད་ཀྱི་གནས་ལུགས། །བཅོས་བསྒྱུར་བློ་ཡི་འཛིན་པའི་ལྕགས་སྒྲོག་གིས་མ་བཅིངས། །རང་བབས་ཁྱབ་བརྡལ་ནམ་མཁའི་འཁོར་ཡུག་ཏུ་སྐྱོངས་དང༌། །སངས་རྒྱས་ཀུན་ཏུ་བཟང་པོ་ཐག་རིང་ན་མི་བཞུགས། །དེ་སྐད་བཙུན་ཆུང་མཐའ་ཡས་རྒྱ་མཚོ་ཡིས་བསྐུལ་ངོར། །མདོ་མེད་འཆོལ་མོ་རྫུན་སྐྱལ་རྟོག་བྲལ་གྱི་རྣལ་འབྱོར། །བདེ་ཆེན་བདེ་བའི་རྡོ་རྗེས་སྨྱོ་གཏམ་འདི་བྲིས་སོ།

དགེའོ།། ཀ་དག་རིག་པ་རྩ་བྲལ་ཆོས་ཀྱི་སྐུ། ༢༦༤༽ཁ་དོག་མཚན་མ་ལས་འདས་འོད་གསལ་ངང༌། །ག་ལེར་མ་བཅོས་རང་བབས་ངང་སྐྱོངས་དང༌། །ང་བདག་རྩ་བ་ཆོས་ཉིད་ཆེན་པོར་གཅོད། །དེ་སྐད་བཙུན་མ་བདེ་ཆེན་སྒྲོལ་མ་ལ། །སུ་ཁའི་མིང་གིས་གསལ་འདེབས་ཙམ་དུ་བྲིས། དགེའོ།། སྐྱབས་འཁོར་ལོའི་མགོན་པོ་ལས་འབྲེལ་རྩལ། །དུས་འབྲལ་མེད་སྤྱི་བོའི་རྒྱན་དུ་བཞུགས། །བདག་སྒོ་གསུམ་བྱིན་གྱིས་བརླབ་ཏུ་གསོལ། །ཨེ་མ་གསོན་དང་དགེ་མ། །འཇིག་རྟེན་འཁོར་བའི་ཆོས་ལ། །སྙིང་པོ་མེད་པ་ཨེ་གོ །སྔོན་སྨོན་བསོད་ནམས་སྟོབས་ཀྱིས། །ད་རེས་དལ་འབྱོར་ཐོབ་དུས། །དོན་མེད་ཆུད་ཟོས་མ་བྱེད། །དབེན་རིར་གཅིག་པུར་སྡོད་ལ། །དད་མོས་ཐང་ལྷོད་མེད་པར། །སྒོ་གསུམ་དགེ་ལ་འབུངས་མཛོད། །འོད་གསལ་རྫོགས་པ་ཆེན་པོ། །ཐག་རིང་གཞན་ན་མེད་དོ། །རང་བྱུང་ཡེ་ཤེས་དེ་ཀ །ཀུན་ཏུ་བཟང་པོ་དངོས་ཡིན། །ཕྱི་ཡུལ་སྣང་བར་མི་སྤྲོ། །ནང་དུ་སེམས་སུ་མི་བསྡུ། །བར་དུ་རྐྱེན་དབང་མི་གཏོང༌། །མ་བཅོས་མ་བསྒྱུར་མ་ཡེངས། །འཛིན་མེད་ངང་དུ་ཞོག་དང༌། །རང་རིག་རང་ཞལ་མཇལ་འོང༌། ཁྱོད་ཀྱང་སྒྱུ་ལུས་རྒུད་པས། །ས་ཐག་ ༢༦༥༽རིང་པོར་བགྲོད་དཀའ། །བདག་ཀྱང་གྲོགས་ངན་རྐྱེན་གྱིས། །ས་མཐར་འགྲོ་དགོས་བྱུང་ཚེ། །སྐབས་རེར་དངོས་མཇལ་དཀའ་ཡང༌། །ཕྱི་མ་དག་པའི་ཞིང་དུ། །མཇལ་བའི་སྨོན་ལམ་འདེབས་སོ། །འཁོར་འདས་ཆོས་ཀུན་བདེན་མེད། །སྒྱུ་མའི་ངང་ཚུལ་ལྟོས་དང༌། །རྟག་བརྟན་ཡོད་པ་མ་ཡིན། །སྡུག་བསྔལ་སྐྱོ་སེམས་མ་བྱེད། །ང་དང་འབྲལ་བ་མེད་དོ། །དད་མོས་གདུང་ཤུགས་དྲག་པོས། །གསོལ་བ་ཡང་ཡང་ཐོབ་དང༌། །སྒྱུ་མའི་བུ་མོའི་སྒྱུ་འཕྲུལ། །ཐབས་མཁས་ཐུགས་རྗེས་སྐྱབས་ཡོང༌། །དེ་སྐད་དད་ལྡན་དགེ་མ། །ཆོས་ཕྲེང་ཞེས་པས་ཡང་ཡང༌། །ནན་ཆེར་བསྐུལ་བ་ཟབ་ཕྱིར། །མདོ་མེད་གཏེར་མིང་འཛིན་པ། །བདེ་སྐྱོང་ཆོས་ཉིད་དབང་མོས། །གང་ཤར་ཡིག་རིས་བྲིས་སོ།

དགེའོ།། བཀའ་དྲིན་འཁོར་མེད་བླ་མའི་ཞལ་སྔ་ནས། །ཐོས་པའི་ཟབ་བཅུད་སྙིང་པོའི་གདམས་པའི་མཆོག །དུས་རྣམས་ཀུན་ཏུ་ཉམས་ལེན་གནད་ལ་རེམ། །ཆོས་སྐུའི་གཏན་སྲིད་ད་རེས་ཟིན་པར་མཛོད། །ཀ་དག་རིག་པ་ཤེལ་གོང་དྲི་མ་མེད། ཁ་དོག་སྣ་ཚོགས་རང་མདངས་ལྷུན་ ༢༦༦༽གྱིས་གྲུབ། །ག་ལེར་མ་བཅོས་རང་བབས་ངང་བསྐྱང་ན། ངར་འཛིན་འགོང་པོ་ཡེ་ཤེས་ཆེན་པོར་གྲོལ། །འཛིན་ཞེན་ཡུལ་མེད་ཀུན་བཟང་རང་ཞལ་མཇལ། །དེ་སྐད་ཨ་མཚར་ཙམ་དུ་སྤྲང་འཁྱམས་པ། །སུ་ཁའི་མིང་གིས་གར་ཆོས་ཉིད་ལ་ཕུལ།། ཀ་དག་རིག་པ་བརྗོད་མེད། ཁ་དོག་མཚན་མ་ལས་འདས། །ག་ལེར་རིགས་པས་དཔྱོད་དང༌། །ང་བདག་རྩ་བ་ཆོད་འགྲོ། ཧེ་ཧེ་ཧེ། སུ་ཁའི་མིང་གིས་སོ།། ཨ་ཧོ། འཁོར་བ་འདི་ལ་ཡིད་མ་ཆེས། །འཁོར་བ་འདི་ལ་ཡིད་ཆེས་ན། །མྱང་འདས་ཞེས་བྱ་ཅི་ལ་སྲིད། །སེམས་ཉིད་འདི་ལ་ཡིད༴ སེམས་ཉིད་འདི་ལ༴ རིག་པ་ཞེས་པ་ཅི་ལ་སྲིད། ལྟ་བ་འདི༴ ལྟ་བ༴ ཡེ་སྟོང་སྤྲོས་བྲལ་ཅི༴ སྒོམ་པ་འདི༴ སྒོམ་པ༴ གཉུག་མ་ཤུགས་འབྱུང་ཅི༴ སྤྱོད་པ་འདི་ལ༴ སྤྱོད་པ༴ འབད་རྩོལ་བྲལ་བ༴ གཞི་སྣང་འདི་ལ༴ གཞི་སྣང་འདི༴ ཡེ་གཞི་ཀ་དག་ཅི༴ ལམ་སྣང་འདི་ལ་ཡིད༴ ལམ་སྣང་འདི༴ གསལ་སྟོང་ཟུག་འཇུག་ཅི༴ འབྲས་བུ་འདི་ལ་ཡིད༴ འབྲས་བུ་འདི༴ ཟང་ཐལ་བརྗོད་བྲལ་ཅི༴ ཀུན་རྫོབ་འདི་ལ་ཡིད༴ ༢༦༧༽ཀུན་རྫོབ་འདི་ལ༴ སྣང་སྟོང་ཟུང་འཇུག་ཅི་ལ༴ ཡིན་པ་མ་ཡིན་ཐམས་ཅད་སྟོང༌། །མེད་པ་མ་ཡིན་ཀུན་ཏུ་གསལ། །སྟོང་གསལ་ངང་ལ་བཞག་ཙམ་ན། །འཁོར་འདས་ཆོས་ཀུན་རྫུན་ཕུག་རྡིབས། །ཐམས་ཅད་ཆོས་ཉིད་རྒྱན་དུ་ཤར། །རིག་སྟོང་སྤྲོས་བྲལ་འོད་ཀྱི་མདངས། །གསལ་སྒྲིབ་མེད་པར་འཁོར་འདས་ཁྱབ། །ཡེ་རྫོགས་འབྲས་བུ་གཞན་མི་རེ། །བདེ་ཆེན་རང་རིག་ཀློང་དང་འདྲེས། །དབྱིངས་གསུམ་དབྱེར་མེད་ངང་དུ་བཞག །འདི་ནི་སྤྲང་མོའི་རྫུན་རིས་ཡིན། །ཆོས་དང་མི་མཐུན་ནེ་ཙོའི་གཏམ། །གཞན་གྱིས་གཟིགས་ལ་ཐུགས་ཁྲེལ་རྒྱུ། །སྤྲང་མོ་རང་གི་ཆོས་ལུགས་ལགས། །འཁོར་འདས་ཆོས་ཀུན་དེ་ལྟར་སྣང༌། །འཁོར་བ་ཉམས་ལེན་བྱེད་མཁན་ལ། །མྱང་འདས་བྱ་བ་ཅི་ཕྱིར་ཤེས། །རྫུན་ཚིག་ཡིན་ནོ་ལྷ་གྲོགས་རྣམས།

བདེ་བའི་རྡོ་རྗེས་སོ། ཨ་ཧོ། སྙིང་གི་བུ་ཁྱོད་ཀྱི་སྒྲ་འཛིན་དབང་པོ་ང་ལ་ཉོན། །ང་ཡེ་ཤེས་དབྱིངས་ཀྱི་མཁའ་འགྲོ་མ། །བླ་མའི་བྱིན་རླབས་སེམས་ལ་ཐོབ། །ཡི་དམ་ལྷ་ཡི་དངོས་གྲུབ་བརྙེས། །མ་རྒྱུད་མཁའ་འགྲོ་རང་དང་འགྲོགས། །སེམས་གཞི་མེད་རྩ་བྲལ་མཁའ་དང་འདྲ། །དེའི་རྐྱེན་གྱིས་སྣང་སྲིད་ ༢༦༨༽བརྡ་ཆོས་ཤར། །མི་བྲི་ཁ་ནས་བཀག་མེད་འཆོར། །སུ་མི་འཐད་ཀྱང་བྱེད་རྒྱུ་མེད། །ལྟ་བ་གཏད་མེད་མཐའ་དབུས་བྲལ། །བློ་ཡི་གཏད་སོ་ཡེ་ནས་འདས། །སྒོམ་པ་རང་བྱུང་བློ་འདས་གཤིས། །ཨ་འཐས་བཅོས་མས་མ་བསླད་པར། །གསལ་སྟོང་འཛིན་པ་བྲལ་བའི་ངང༌། །སྤྱོད་པ་སྦྲུལ་མདུད་ནམ་མཁའ་བཞིན། །རང་ཤར་རང་གྲོལ་སྤང་བླང་མེད། །གཞི་རིག་པ་གསལ་སྟོང་ནམ་མཁའ་འདྲ། །ཕྱོགས་ལྷུང་བྲལ་བ་ཀ་དག་ལ། །ལམ་སྣང་རང་ཆས་ལྷུན་གྲུབ་རྫོགས། །སྣང་སྲིད་ཆོས་ཀུན་རྒྱན་དུ་ཤར། །འབྲས་བུ་རེ་དོགས་བྲལ་བ་ཡི། །ཐམས་ཅད་ཀུན་ཏུ་བཟང་པོའི་ཀློང༌། །ནམ་མཁའ་ནམ་མཁར་ཐིམ་བཞིན་གྲོལ། ཅེས་པའང་སྤྲང་མོ་སྐྱོན་ཀུན་ལྡན་པས་རང་ལོ་ཉེར་གཅིག་དུས་རྫུན་རིས་སུ་བྲིས་པ་སུ་མི་འཐད་ཀྱང་ངལ་བའི་རྒྱུ། ང་ཡི་སྨྱོ་ཁ་ལབ་པ་ཡིན། །ཆོས་དང་མི་མཐུན་བསླུ་ཚིག་འདྲ། ཧ་ཧ་ཧ།། ཨེ་མ་ཧོ། རྒྱལ་བ་ཀུན་འདུས་ཨོ་རྒྱན་པདྨ་ཡི། །ཐུགས་ཀྱི་རྣམ་འཕྲུལ་བདུད་འདུལ་དབང་ཕྱུག་གླིང༌། །དབྱེར་མེད་རིག་འཛིན་ཀུན་སྐྱོང་གླིང་པ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །བློ་སྣ་དམ་པའི་ཆོས་ལ་བསྒྱུར་དུ་གསོལ། །ཨེ་ ༢༦༩༽མ་གསོན་དང་སྙིང་གི་བུ་མཆོག་ཁྱོད། དལ་འབྱོར་ཐོབ་པ་ཚེ་སྔོན་འབྲས་བུ་ཡིན། །དོན་མེད་ཆུད་ཟོས་མ་བྱེད་དགེ་ལ་འབད། །འཆི་བདག་ནམ་ཡོང་བློ་གཏད་མེད་པས་ན། །འཆི་ཆོས་ད་ནས་སྒྲུབས་ཤིག་སྙིང་གི་བུ། །དཀར་ནག་བསགས་པའི་འབྲས་བུ་རང་ལ་སྨིན། །དགེ་སྡིག་སྤང་བླང་མ་ནོར་ཞིབ་པར་གྱིས། །འཁོར་བ་མེ་འོབས་ལྟ་བུར་སྡུག་བསྔལ་ཆེ། །དེ་ལས་ཐར་འདོད་བློ་སྣ་མི་རིང་བར། །སྐོམ་པ་ཆུ་ལ་གདུང་བཞིན་ཆོས་ལ་བརྩོན། །འདི་ཕྱི་གཉིས་ཀྱི་སྐྱབས་གནས་མཆོག་གསུམ་བཟུང༌། །འདི་ཡིས་བསླུ་བ་མེད་དོ་སྙིང་གི་བུ། །རང་གཞན་གཉིས་ཚང་སྨོན་འཇུག་དོན་ལ་བསྒོམ། །དེ་ལ་མ་བརྟེན་སངས་རྒྱས་ཐོབ་པ་མེད། །ཚོགས་ཆེན་མ་བསགས་འབྲས་བུ་ག་ལ་སྲིད། །ཚོགས་གཉིས་རྫོགས་ཕྱིར་མཎྜལ་ཉིད་ལ་བརྩོན། །ཚེ་རབས་བསགས་པའི་སྡིག་སྒྲིབ་ཁུར་པོ་ལྕི། །གཉེན་པོ་སྟོབས་བཞིའི་བཤགས་སྦྱངས་ནར་མར་ཟློས། །ཐར་པའི་ལམ་བཟང་སྟོན་མཁས་བླ་མ་ཡིན། །མཚན་ལྡན་དགེ་བའི་བཤེས་གཉེན་བརྟེན་པ་གནད། །བླ་མ་བརྟེན་ནས་དམ་ཚིག་མ་བསྲུངས་ན། །བླ་སློབ་གཉིས་ཀ་ངན་འགྲོར་ལྟུང་བའི་རྒྱུ། །དེས་ན་དམ་ཚིག་མ་ཉམས་

༢༧༠༽བསྲུང་བ་གནད། །བླ་མས་ཅི་གསུང་ཆད་མར་བཟུང་བ་དང༌། །ཅི་མཛད་ཆོས་སུ་མཐོང་བར་མོས་གུས་གནད། །དད་པ་དག་སྣང་ཕྱོགས་རིས་མི་བྱེད་པར། །ཐང་ལྷོད་མེད་པར་ཆུ་བོའི་རྒྱུན་བཞིན་གྱིས། །སྲོག་ལ་བབས་ཀྱང་བླ་མའི་བཀའ་མ་བཅག །སངས་རྒྱས་ཀུན་འདུས་ངོ་བོ་བླ་མ་ཡིན། །སྐད་ཅིག་ཙམ་ཡང་ལོག་ལྟ་མ་སྐྱེས་པར། །ཅི་མཛད་བརྡ་དང་ཆོས་སུ་མཐོང་ནས་ཀྱང༌། །བྱིན་རླབས་འཇུག་ཕྱིར་སྤྱི་བོའི་གཙུག་ཏུ་བསྒོམ། །དབང་བཞི་བླངས་ནས་མོས་གུས་དྲག་པོ་ཡིས། །བླ་མའི་ཐུགས་དང་རང་སེམས་དབྱེར་མེད་བསྲེས། །ཀ་དག་སྤྲོས་བྲལ་ངང་ལ་མཉམ་པར་ཞོག །དེ་ཡིས་བླ་མའི་བྱིན་རླབས་འཇུག་ཀྱང་སྲིད། །བླ་མ་མ་བརྟེན་སངས་རྒྱས་ཐོབ་དུས་མེད། །དམ་ཚིག་མ་བསྲུངས་དབང་བཞི་བླང་ཚུལ་མེད། །བྱང་སེམས་མེད་ན་སྟོང་ཉིད་བསྒོམ་ལུགས་མེད། །ཉོན་མོངས་མ་ཐུལ་རྫོགས་ཆེན་རྟོགས་པ་མེད། །བདག་འཛིན་མ་ཆོད་བདག་མེད་ཡོང་བ་མེད། །སྙིང་རྗེ་མེད་པས་དོན་གཉིས་འགྲུབ་པ་མེད། །དད་པ་མེད་ན་བྱིན་རླབས་འཇུག་པར་དཀའ། །རང་འདོད་ཆེ་ན་གཞན་ལ་ཕན་པར་དཀའ། །ད་ནི་སྙིང་ནས་ཆོས་ཤིག་བསྒྲུབ་བསམ་ན། །ཕ་ཡུལ་སྲིན་ཡུལ་ ༢༧༡༽འདྲ་སྟེ་སྤངས་ནས་སུ། །དབེན་པ་བརྟེན་ལ་རང་ཉིད་གཅིག་པུ་རུ། །བླ་མའི་བཀའ་བཞིན་སྒྲུབ་ལ་ཉམས་ལེན་གནད། །ལུས་ནི་དལ་བར་མ་འདུག་སྒྲིབ་སྦྱོང་དང༌། །ངག་ནི་འཁྱལ་བར་མ་ལབ་བཟླས་བརྗོད་རེམ། །ཡིད་ཀྱིས་རྩེ་གཅིག་དཀོན་མཆོག་གསུམ་ལ་གཏོད། །དེ་ནས་བྱུང་གནས་འགྲོ་གསུམ་གཏན་ལ་ཕབས། །བར་དུ་གནས་འགྱུ་རིག་གསུམ་ལ་སོགས་བལྟ། །དེ་དག་རིམ་བཞིན་མ་ནོར་གནད་དུ་བསྣུན། །རང་རྒྱུད་ཉོན་མོངས་གཉེན་པོར་སོང་ནས་ཀྱང༌། །རྭ་འདྲའི་རང་སེམས་དེ་ཀ་འདུལ་བ་གནད། །ལྟ་བ་རང་སེམས་གཏན་ལ་ཕབ་པ་དང༌། །སྒོམ་པ་རང་སྐྱོན་ཁོ་ན་བཟུང་བ་ཡི། །སྤྱོད་པ་ཞི་ཞིང་བག་ཡོད་ལྡན་པ་དགོས། །གཞི་ནི་བྱང་ཆུབ་སེམས་དང་ལྡན་ནས་ཀྱང༌། །ལམ་ལ་བརྩོན་འགྲུས་ལྷོད་མེད་ཆོས་ལ་བརྩོན། །འབྲས་བུ་རང་གཞན་གཉིས་ཀ་ཐར་པ་ཐོབ། །དེ་ལས་ལྷག་པའི་ཆོས་ནི་ངས་མི་ཤེས།

ཅེས་པ་འདི་ཡང་སྤྲང་མོའི་སེམས་ལ་གང་དྲན་ནེ་ཙོའི་གཏམ་བཞིན་རང་རྒྱུད་མ་ཐུལ་བར་གཞན་ལ་སྨྲས་པ་འདི་ལོང་བས་ལོང་བ་ཁྲིད་པ་དང་འདྲ་ནའང་ཁྱོད་ཀྱི་ཞལ་ངོ་མ་ལྡོག་ཙམ་ ༢༧༢༽དུ་ཡང་ཨ་མས་ཕུལ་བ་སེམས་ལ་ཟུངས། དེ་མིན་ཞལ་གདམས་མི་ཤེས་ཁ་རོག་སྡོད། །འཁོར་བ་ཉམས་ལེན་བྱེད་པའི་རྒན་མོ་ལ། །ཞལ་གདམས་ཡོད་པ་ཀུན་གྱིས་ཁེར་བགད་འཆོར།། ཨ་མ་ཀུན་ཏུ་བཟང་མོའི་མཁའ། །རིག་པའི་བུ་ཆུང་དབྱེར་མེད་འགྲོགས། །འཇིག་རྟེན་བུ་ཡི་དགོས་པ་ཆུང༌། །དབྱིངས་རིག་ཨ་མའི་མཁའ་ཀློང་དུ། །འགྱུར་མེད་རིག་པའི་ཁྱེའུ་ཆུང་ཡོད། །ཟག་མེད་ཏིང་འཛིན་ནུ་ཞོ་འཐུུང༌། །ཀློང་ཡངས་ངང་ལ་རྩེད་མོ་བྱེད། །རང་བྱུང་མཁའ་འགྲོ་ལྔ་དང་འགྲོགས། །སྣང་སྲིད་ཡུལ་ལ་ལྟད་མོ་བལྟ། །ཕར་ལ་བལྟས་པས་ཚུར་ལ་གསལ། །གསལ་སྟོང་ངང་ལ་དྲན་པས་བལྟ། །ཆོས་བརྒྱད་བུ་ཡི་དགོས་པ་ཆུང༌། །སྐྱེ་འགག་གནས་གསུམ་བྲལ་བ་ཡི། །རིག་པའི་བུ་ཆུང་ང་དང་འགྲོགས། ཁྱོད་ཀྱིས་མཐོང་བ་ངོ་མཚར་ཆེ། །ངག་སྒོ་སྡོམས་ལ་སྒོམ་སྒྲུབ་གྱིས། །དེ་མིན་ང་ལ་བཤད་རྒྱུ་མེད། །སྤྲང་མོ་ལེ་ལོ་ཅན་གྱིས་སོ། ཀྱེ་མ། ཨ་མ་ཀུན་ཏུ་བཟང་མོའི་ཀློང་དུ། །སྣང་སྲིད་འཁོར་འདས་ཆོས་ཀུན་སྟོང་སོང༌། འོད་གསལ་ཨ་མ་ཟང་ཐལ་བརྗོད་མེད། །གཟུང་འཛིན་ ༢༧༣༽ཡུལ་ལས་ཡེ་ནས་གྲོལ་སོང༌། །ཨ་མ་ཁྱབ་བརྡལ་གཏད་མེད་ཀློང་དུ། །འཛིན་མེད་རིག་པའི་བུ་ཕྲུག་འཕྲད་ཚེ། །ཡེ་གཞི་གདོད་མའི་ངང་དུ་འཇུག་སོང༌། །ཕྱོགས་མཐའ་བྲལ་བའི་ཨ་མ་དེ་ཉིད། །བདེ་སྟོང་བརྗོད་པ་བྲལ་བའི་གཤིས་ལ། །ལྷུན་གྲུབ་ངང་དུ་བུ་ཕྲུག་བསྐྱངས་ནས། །འཛིན་མེད་སྟོང་ཆེན་མཁའ་ལ་ཐིམ་སོང༌། །ཆོས་སྐུའི་ཀློང་དུ་རོ་གཅིག་འདྲེས་ཏེ། །སྐུ་གཉིས་ཟུང་འཇུག་འཁོར་བ་སྟོངས་ནས། །ཀུན་ཏུ་བཟང་པོའི་གོ་འཕང་ཐོབ་སོང༌། ཞེས་པ་འདིའང་ཡུལ་སྣང་གི་རྐྱེན་བྱས་ཏེ་སྤྲང་མོ་རང་གི་ཨ་མ་དྲན་ནས་ཡི་མུག་མཆི་མ་འཁྲུགས་པའི་དུས་སུ་རང་གིས་རང་ཉིད་ལ་སེམས་གསོ་བའི་ཚུལ་དུ་སྐྱོན་ཀུན་ལྡན་པ་བདག་གི་བརྫུན་རིས་སོ།

དགེའོ།། ཨེ་མ་སྙིང་གི་བུ་མཆོག་ཁྱོད། །གནས་ལུགས་ལྟ་བ་སྐྱོང་བས་ན། །ཨ་མ་དབྱེར་མེད་ངང་ལ་མཇལ། །མ་བཅོས་བསྒོམ་མེད་ཡེངས་མེད་དུ། །ཨ་མ་ལྷུན་གྲུབ་ངང་དུ་མཇལ། །སྤྱོད་པ་ཆུ་དང་རྦ་རླབས་བཞིན། །ཨ་མ་ཤར་གྲོལ་དབྱེར་མེད་མཇལ། ༢༧༤༽།དེ་མིན་མཇལ་ཐབས་དཀའ་མོ་གདའ། །ཨ་མའི་སྙིང་གི་བུ་ཁྱོད་ཀྱི། །ཕ་ཡིས་གསུང་བཞིན་ཉམས་ལེན་རེམ། །སྙིང་གཏམ་ཡིན་པས་སེམས་ལ་ཟུངས། །ཨེ་གོ་ཨ་མའི་སྙིང་གི་བུ། །ང་དང་འབྲལ་བ་ནམ་ཡང་མེད། །སྐྱེ་མེད་ཀྱི་མཁའ་ལ་འགག་མེད་དུ་ཤར་ཚེ། །སྣང་སྲིད་ཀུན་བརྡ་ཡི་རི་མོར་འདུག་གོ །དེ་མིན་སྨྱོ་ཁ་མ་ལབ་ཉོལ་ལ་སྡོད། དགེའོ།། སྐྱབས་གནས་ཀུན་འདུས་བླ་མ་རིན་པོ་ཆེ། །གསོལ་བ་འདེབས་སོ་ཐུགས་རྗེས་བདག་ལ་གཟིགས། །ཀུན་གཞི་ཀ་དག་དྲི་མེད་ལ། །སྐྱེ་རྒ་ན་འཆི་ལས་འདས་ཀྱང༌། །སེམས་ཉིད་ཅོལ་ཆུང་ཕྲུག་གུ་འདི། །འབྱུང་བ་ལྔ་ཡི་དབང་དུ་སོང༌། །སྟོད་ནས་བདག་འཛིན་རྒྱལ་པོ་ཚ་བའི་ནད། །སྨད་ནས་གཟུང་འཛིན་འདྲེ་མོ་གྲང་བའི་ནད། །ཚ་གྲང་འཐབ་པའི་ཀུན་བཏགས་ཕུང་པོ་ལ། །གདོན་ལ་ཕོ་གདོན་མོ་གདོན་གཉིས་སུ་སྣང༌། །ཕོ་གདོན་ཡུལ་འཛིན་ཤེས་པ་རྒྱལ་པོས་གནོད། །མོ་གདོན་རང་གར་འཁྲུལ་པའི་འདྲེ་མོའི་ནད། །སྣང་བ་གསོན་འདྲེ་སྟོང་པ་ཤི་འདྲེ་དང༌། །ལྷན་ཅིག་སྐྱེས་པའི་འདྲེ་ཆེན་དེ་རྣམས་ཀྱིས། །དུག་ལྔའི་མེ་ ༢༧༥༽རོ་ལངས་ནས་ཕུང་པོ་འཇོམས། །འབྱུང་ལྔའི་བདག་ཉིད་སྐུ་ལྔ་ཡིན་ནའང༌། །སྐུ་ལྔ་ལྷུན་གྲུབ་ཀློང་དུ་བཞུད་ནས་ཐལ། །དུག་ལྔ་ལས་ནི་ཉོན་མོངས་འཕེལ་སྟོབས་ཆེ། །བདག་འཛིན་རྒྱལ་པོ་མི་ཐུབ་ཐག་ཆོད་རེད། །ཀུན་འཛིན་དམ་སྲི་ཀུན་སྣང་དབང་དུ་ཤོར། །ཀུན་བཏགས་ཕུང་པོ་ཉོན་མོངས་པ་ཡིས་བརླབས། །ཀུན་གཞིའི་བག་ལ་ཞ་ནས་དུག་ལྔས་བསླུས། །དེ་ལས་ལྷག་པའི་འདྲེ་ཆེན་མེད་ན་ཡང༌། །དེ་རྣམས་འདུལ་བའི་གདམས་ངག་གནང་དུ་གསོལ། །རང་སེམས་འདྲེ་ཆེན་འདུལ་ན་ལྟ་བ་ལགས། །ཕུང་ལྔ་སྐུ་ལྔར་དག་ན་སྒོམ་པ་འདྲ། །དུག་ལྔ་དང་དུ་བླང་ན་སྤྱོད་པ་ལགས།

ཅེས་པ་སྤྲང་མོ་རང་གི་རང་ལ་བརྟགས་པ་ཡིན་ལགས། ཡིན་མིན་ཡོད་ཐང་བདག་རང་དེ་འདྲ་བ་རེད་ལགས། རྒྱལ་གདོན་དེ་རྣམས་འདུལ་བའི་ཐབས་ལ་ཐུགས་གཏད་བཀའ་དྲིན་མི་ཆུང་བར་ཞུ་ལགས།། ཨེ་མ་རྣལ་འབྱོར་དབང་ཕྱུག་ལགས། །ཀ་དག་རིག་པ་ཟང་ཐལ་འདི། ཁ་དོག་མཚན་མ་ལས་འདས་ཀྱང༌། །ག་ལེར་ཀུན་གཟིགས་རྒྱལ་པོ་ཡིས། །ང་བདག་གཉིས་ཀྱི་རྫུན་ཕུག་སྟོང༌། །ལྟ་བ་གཏད་མེད་ནམ་མཁའ་ལ། །གཏད་སོའི་ ༢༧༦༽ཡུལ་ལས་ཡེ་ནས་འདས། །བསྒོམ་པ་མ་བཅོས་རང་བབས་ངང༌། །གནས་ལུགས་གཉུག་མ་གཞི་ལ་རྫོགས། །སྤྱོད་པ་ཤར་གྲོལ་དབྱེར་མེད་འདི། །སྤང་བླང་དགག་སྒྲུབ་བྲལ་བའོ། །གཞི་ཡི་རིག་པ་ཟང་ཐལ་བརྗོད་མེད། །ལམ་གྱི་གནས་ལུགས་སྟོང་གསལ་ཀ་དག །འབྲས་བུ་འོད་གསལ་ཁྱད་ཆོས་དྲུག་ལྡན། །རང་རིག་ཀུན་བཟང་ཀློང་དུ་རྫོགས་ནས། །གཞོན་ནུ་བུམ་པའི་སྐུ་མཆོག་བརྙེས་སོང༌།། ཀུན་བཟང་དགོངས་པ། །མ་སྐྱེས་མི་འགགས། ཁྱབ་བརྡལ་ཀློང་ཡངས། །རྡོ་རྗེ་བདུན་ལྡན། །ཐིག་ལེ་ཉག་གཅིག །ཆོས་ཉིད་རིག་པ། །ཟང་ཐལ་འགྱུར་མེད། །མ་ཡེངས་མི་བསྒོམ། །གཟུང་འཛིན་རང་དག །འཁྲུལ་མེད་འཁྲུལ་བྲལ། །སྣང་བཞིན་སྟོང་ལ། །སྟོང་བཞིན་འགགས་མེད། །སྣང་སྟོང་ཟུང་འཇུག །གཤིས་ལུགས་མ་བཅོས། །རང་བབས་སོ་མར། །སྣང་སྲིད་ཆོས་ཀུན། །ཆུ་ནང་ཟླ་གཟུགས། །རང་ཤར་རང་ཐིམ། །གཞི་སྣང་ཟུང་འཇུག །ཡེ་གཞི་ཀ་དག །ཡེ་བབས་གཉུག་མ། །གང་ཤར་རང་གྲོལ། །ལྟ་བའི་རྫོང་མཁར། །དགའ་བཞི་སྟོང་བཞི། །ཨེ་ཝཾ་ཟུང་འཇུག ཁ་སྦྱོར་བདུན་ལྡན། །མི་ཤིགས་ཐིག་ལེ། ༢༧༧༽།སྟོང་དབྱིངས་བཙུན་མོའི། །བྷ་ག་ཡངས་པ། །རྩ་བྲལ་གསུམ་གྱི། །ངང་ལ་འཇུག་ནས། །རང་རིག་ཆོས་སྐུའི། །རང་ཞལ་མཇལ་བྱུང༌། ཞེས་པ་རང་གི་ཕ་ལྟར་བྱམས་བརྩེས་བསྐྱངས་པའི་བཀའ་དྲིན་དྲན་ནས་བླ་མ་དགེ་བའི་བཤེས་གཉེན་ཝཱ་གིའི་མཚན་ཅན་ལ་སྤྲང་མོས་རྒྱུ་རྫས་ཀྱི་མཆོད་པ་མེད་ཀྱང་ལྟ་བའི་ཕྱོགས་ཙམ་གླུ་ལ་དྲངས་ནས་སྐྱོན་ཀུན་ལྡན་པ་བདག་གིས་ཕུལ་བའོ།།

ཨེ་མ་སྙིང་གི་བུ་མཆོག་ཉོན། །གཞི་མེད་རྩ་བྲལ་ཆོས་སྐུའི་མཁའ་ཀློང་ནས། །ལམ་གྱི་རྩལ་སྣང་ལྷུན་གྲུབ་བཀོད་པ་མཛེས། །འབྲས་བུ་གཞན་ལ་མི་རེ་རང་ཐག་ཆོད། །སྤྲང་མོའི་ལག་རྩེད་དོ།། ཨེ་མ་ཧོ། དུས་གསུམ་སངས་རྒྱས་ཀུན་དངོས་པདྨ་འབྱུང༌། །ཐུགས་ཀྱི་སྤྲུལ་པ་བདུད་འདུལ་དབང་ཕྱུག་གླིང༌། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཀ་ཡེ་གསོན་དང་སྙིང་གྲོགས་དམ་པ་ལགས། །ང་ཡི་ཉམས་ལེན་རྩ་བ་འདི་ལྟར་ཡིན། །བླ་མ་གཅིག་ཆོག་པདྨ་འབྱུང་གནས་དངོས། །བྱིན་རླབས་རྒྱུན་ཆད་མེད་དོ་སྙིང་གི་བུ། །གདམས་ངག་གཅིག་ཆོག་རྫོགས་ཆེན་དམར་ཁྲིད་ཡིན། །སངས་རྒྱས་གཞན་དུ་མི་ཚོལ་སྙིང་གི་བུ། །གྲོགས་པོ་གཅིག་ ༢༧༨༽ཆོག་དཔའ་བོ་མཁའ་འགྲོའི་ཚོགས། །བརྩེ་གདུང་ཐང་ལྷོད་མེད་དོ་སྙིང་གི་བུ། །རང་སྣང་ཞིང་ཁམས་ལྷུན་གྱིས་གྲུབ་པ་ལས། །ཞིང་ཁམས་གཞན་ན་མ་གྲུབ་སྙིང་གི་བུ། །རང་ལུས་ལྷ་ཡི་དཀྱིལ་འཁོར་ཡེ་ནས་གྲུབ། །བསྐྱེད་རིམ་གཞན་དུ་མི་རེ་སྙིང་གི་བུ། །རང་སེམས་རྩ་བྲལ་ཀ་དག་གཉུག་མ་ལ། །གཟུང་འཛིན་སྒྲོག་ཏུ་མ་བཙུད་སྙིང་གི་བུ། །བླ་མའི་གདམས་ངག་བྱིན་རླབས་ཆེ་བ་དང༌། །རང་གི་མོས་གུས་ཅུང་ཞིག་ལ་བརྟེན་ནས། །འདི་ཕྱི་གཉིས་སུ་སྐྱིད་ཉལ་བྱེད་པར་འདོད། །བུ་མཆོག་ཁྱོད་ཀྱི་ཐུགས་ལ་དེ་ལྟར་ཞོག ཁྱོད་ཀྱི་ཐུགས་ཁྲེལ་མ་བཏང་སྙིང་གི་བུ། །ཞེས་པ་སྤྲང་མོའི་བརྫུན་རིས་སོ།། ཨ་ཧོ་ཀ་དག་རིག་པ་སོ་མ་ངས། །བཅོས་བསྒྱུར་འཛིན་པས་མ་བཅིང་བར། །གསལ་སྟོང་འཛིན་མེད་ཆོས་སྐུའི་ངང༌། །མཐའ་བྲལ་བློ་འདས་གཤིས་སུ་རྫོགས། །ངོ་བོ་སྐྱེ་མེད་ཆོས་སྐུ་དང༌། །རང་བཞིན་གསལ་སྟོང་ལོངས་སྤྱོད་རྫོགས། །ཐུགས་རྗེ་ཀུན་ཁྱབ་སྤྲུལ་པའི་སྐུ། །སྐུ་གསུམ་དབྱེར་མེད་གཞི་ལ་རྫོགས། ཅེས་པའང་བདེ་བའི་རྡོ་རྗེས་སོ།། ༢༧༩༽ཨ་ཧོ་ཀ་དག་རིག་པ་ཟང་ཐལ། །བཅོས་བསྒྱུར་བློ་ཡིས་མ་བྱེད། །གསལ་སྟོང་ངང་ལ་བཞག་ན། །ཆོས་སྐུའི་རང་ཞལ་མངོན་ནོ། །རང་བབས་དྲན་པའི་ངང་ནས། །རང་རིག་ཁྱབ་བརྡལ་བརྗོད་འདས། །སྤྲོས་པའི་མཐའ་བརྒྱད་བྲལ་བ། །དབྱིངས་གསུམ་དབྱེར་མེད་འུབ་ཆུབ། །རང་མདངས་མ་འགགས་འོད་གསལ། །མ་ཡེངས་མི་བསྒོམ་འཛིན་བྲལ། །མ་བཅོས་ངང་ལ་བཞག་དགོས།

ཅེས་པ་འདི་བླ་མ་དམ་པ་ཉིད་ཀྱིས་ཞལ་གདམས་དགོས་ཞེས་དར་བཅས་བཀའ་ཕེབས་ཚེ་མི་ལྡོག་ཙམ་དུ་བདེ་བའི་རྡོ་རྗེས་ཕུལ་བའོ།། ཨེ་མ་གསོན་དང་ལྷ་གྲོགས་དམ་པ་ལགས། །བདག་གི་སྙིང་ནས་ཁྱེད་ལ་གསལ་ཞིག་འདེབས། །བཟའ་ཚང་མི་རྟག་ཚོང་འདུས་མགྲོན་པོ་འདྲ། །སྔ་མོར་ཡོད་ཀྱང་ཕྱི་དྲོ་བྲལ་ངེས་སོ། །རང་ཉིད་མི་རྟག་ནགས་གསེབ་སྟག་མོ་འདྲ། །ནགས་མཐའ་མེ་ཡིས་བསྐོར་ནས་འཇིགས་པ་བཞིན། །རང་གཞན་མི་རྟག་སྒྱུ་མའི་འཁྲུལ་འཁོར་འདྲ། །དེ་ལ་བསམ་ནས་རང་ཉིད་གཅིག་པུ་རུ། །མི་ཚེ་ལྷག་མ་དམ་པའི་ཆོས་ལ་དྲིལ། །གཉིས་འཛིན་ ༢༨༠༽སྒྱུ་མ་ལྟ་བུའི་བསླུ་བྲིད་ལ། །གདུང་སེམས་མ་ཆ་བླ་མའི་བཀའ་བཞིན་སྒྲུབས། །གཡེང་བ་མ་ཆེ་དམ་པའི་ཆོས་ལ་འབུངས། །འདི་ཕྱི་གཉིས་ཀྱི་བློ་གཏད་བླ་མ་ཡིན། །འབྲལ་མེད་གཙུག་ཏུ་བསྒོམ་ལ་གསོལ་བ་ཐོབ། །ཕྱི་ནང་བར་ཆད་ཀུན་སེལ་བསམ་པ་འགྲུབ། །འཆི་བདག་བདུད་པོ་ནམ་ཡོང་ཆ་མེད་པས། །འཆི་བའི་ནངས་པར་སུས་ཀྱང་ཕན་པ་མེད། །སྙིང་པོ་རང་རིག་བཙན་ས་བཟུང་བར་མཛོད། །ལྟ་བ་མཐོན་པོས་རྒྱུ་འབྲས་ཁྱད་མ་གསོད། །གཏད་མེད་རྒྱ་ཡན་ངང་དུ་ལྷུག་པར་ཞོག །སྒོམ་པ་གཞན་སྐྱོན་ཁོ་ནར་མ་བསམ་པར། །ཡེངས་མེད་འཛིན་མེད་རང་བབས་ངང་དུ་སྐྱོངས། །སྤྱོད་པ་ཁྱི་ཕག་བཞིན་དུ་མ་འཆོལ་བར། །གང་ཤར་རང་གྲོལ་སྤང་བླང་མེད་པར་ཞོག །གཞི་ཡི་རིག་པ་ཟང་ཐལ་བརྗོད་པ་བྲལ། །ཀུན་གཞིའི་བག་ལ་མ་སྒྲིབ་སྤྲོས་བྲལ་དབྱིངས། །ལམ་སྣང་མ་བཅོས་གཉུག་མའི་རང་བཞིན་ལ། །འཇུར་དྲན་སྒྲོག་ཏུ་མ་བཅིངས་སྟོང་གསལ་ངང༌། །འབྲས་བུ་རང་རིག་ཡེ་སངས་རྒྱས་པ་ལ། །སངས་རྒྱས་གཞན་དུ་མ་སྒྲུབ་ཡེ་གྲོལ་ཀློང༌། །རང་རིག་ཀ་དག་ཟང་ཐལ་དེ་ཀའོ། །སྐྱེ་མེད་བློ་འདས་བརྗོད་བྲལ་ཆོས་ཀྱི་སྐུ། །རྩལ་སྣང་མ་འགགས་ལྷུན་གྲུབ་ ༢༨༡༽ལོངས་སྤྱོད་རྫོགས། །ཐུགས་རྗེ་ཀུན་ལ་ཁྱབ་པ་སྤྲུལ་པའི་སྐུ། །སྐུ་གསུམ་དབྱེར་མེད་རང་རིག་གཞི་ལ་རྫོགས། །ཟང་ཐལ་རྒྱ་ཡན་ཆོས་སྐུའི་རང་ཞལ་མཇལ། །ཀུན་བཟང་རང་བྱུང་རྒྱལ་པོ་འགྲུབ་པར་མཛོད།

ཅེས་པ་སྐྱེས་མཆོག་དམ་པ་འཇིགས་མེད་དཀོན་མཆོག་ལ་སྤྲང་འཁྱམས་པ་ཏཱ་རེའི་མིང་གིས་ཕུལ་བའོ།། རང་སྣང་དག་པ་སྐུ་གསུམ་ཞིང་ན། སྐྱབས་གནས་ཀུན་འདུས་པདྨ་འབྱུང་གནས། །དབྱེར་མེད་དྲིན་ཅན་རྩ་བའི་བླ་མ། །སྒོ་གསུམ་གུས་པས་ཞབས་ལ་འདུད་དོ། །ཀ་ཡེ་གསོན་དང་བཙུན་མ་ཁྱེད། །སེམས་ཞེས་བྱ་བ་དེ་ཉིད་ནི། །ཉམས་ལེན་གནད་ལ་འཇུག་པ་ལ། །བླ་དགེ་བའི་བཤེས་གཉེན་བསྟེན། །བློ་ལྡོག་རྣམ་བཞིས་རང་རྒྱུད་སྦྱངས། །སྐྱབས་སུ་འགྲོ་དང་སེམས་བསྐྱེད་ཅིང༌། །ཚོགས་གཉིས་བསགས་ཤིང་སྟོབས་བཞིས་བཤགས། །བླ་མའི་རྣལ་འབྱོར་ལ་བརྩོན་ཏེ། །དབང་བཞི་བླང་ནས་ཐུགས་ཡིད་བསྲེས། །མཉམ་པར་དག་པ་ལྟ་བའི་གནད། །བྱུང་གནས་འགྲོ་གསུམ་ལ་སོགས་བརྟགས། །བྱུང་བ་མ་རིག་གཉིས་ལས་བྱུང༌། །གནས་པ་ཙིཏྟའི་སྦུབས་སུ་གནས། །འགྲོ་བ་ཚོགས་དྲུག་ཡུལ་ལ་འགྲོ། །དེ་ལ་ ༢༨༢༽བྱུང་གནས་འགྲོ་གསུམ་ཟེར། །ཚིག་གིས་སྒྲོ་བཏགས་ཙམ་ཞིག་འདྲ། །དོན་ལ་བྱུང་གནས་འགྲོ་གསུམ་བྲལ། །ལྟ་བ་ཀ་དག་རྩ་བ་བྲལ། །སྒོམ་པ་མ་བཅོས་བློ་འདས་གཤིས། །སྤྱོད་པ་ཆུ་དང་རྦ་རླབས་བཞིན། །གང་ཤར་རང་གྲོལ་ལྟ་བ་སྐྱོངས། །གཞི་ཡི་གནས་ལུགས་འཁྲུལ་པ་མེད། །ལམ་ལ་འབད་རྩོལ་ལས་འདས་པའི། །འབྲས་བུ་ཀུན་བཟང་དགོངས་པའི་ཀློང༌། །རེ་དོགས་མེད་པར་གནས་ལུགས་སྐྱོངས། །འདི་ཕྱི་གཉིས་ཀ་བདེ་མོར་གདའ། ཞེས་པ་བཙུན་མ་ཆོས་སྒྲོན་ནས་ཞལ་ངོ་མི་ལྡོག་ཙམ་དུ་སྤྲང་མོ་ཏཱ་རེའི་མིང་གི་རྫུན་རིས་སོ། ཨ་ཧོ་གསོན་དང་སྙིང་གི་བུ། །རང་སེམས་མ་བཅོས་ཀློང་ཡངས་ལ། །གཟུང་འཛིན་སྒྲོག་ཏུ་མ་བཅིང་ཨང༌། །མཚན་ལྡན་དགེ་བའི་བཤེས་གཉེན་བསྟེན། །ལོག་སྒྲིབ་དབང་དུ་མ་ཤོར་ཨང༌། །སྡོམ་གསུམ་གཙང་མའི་ས་གཞི་ལ། །དུག་གི་ས་བོན་མ་བཏབ༴ ཟབ་ཆོས་མཁའ་འགྲོའི་ཐུགས་བཅུད་འདི། །ལེ་ལོའི་སད་ལ་མ་བསྐུར༴ དམ་ཚིག་གསེར་ཐག་འབྲེལ་བའི་དུས། །གྲོགས་ངན་རྐྱེན་ལ་མ་ཤོར༴ ཡི་དམ་བཛྲ་ཀཱི་ལ་ཡ། །ཙིཏྟའི་གྭའུར་སྦོས་ཤིག༴

ཕ་ཡིས་གདམས་པ་ཇི་བཞིན་དུ། །ཉམས་ལེན་ ༢༨༣༽གནད་ལ་འཇུག་དགོས་ཨང༌། །དུས་དང་རྣམ་པ་ཐམས་ཅད་ཀུན། །དམ་པ་གསུམ་ལ་བརྩོན་དགོས་ཨང༌། །ཞེས་པའི་ཨང་ཚིག་བརྒྱད་པོ་འདི། །སྐྱོན་ཀུན་ལྡན་པའི་སྤྲང་མོ་ཡིས། ཤྲཱི་དྷྭ་ཛ་ཉིད་ལ་ཕུལ། །ཐུགས་ལ་ཟུངས་དང་ཨ་མཚར་ཡིན། །ཡང་ཅིག་གསོན་དང་སྙིང་གི་བུ། །ལྟ་བ་གཏད་མེད་ནམ་མཁའ་འདྲ། །བློ་ཡིས་བཅོས་མས་མ་བསླད་བུ། །བློ་བྲལ་རྒྱ་ཡན་ཆེན་པོར་ཞོག །སྒོམ་པ་རང་གསལ་དེར་འཛིན་བྲལ། །ཨ་འཐས་གཟུང་འཛིན་མ་བཅིང་བར། །གཉུག་མ་རང་བབས་ངང་དུ་སྐྱོངས། །སྤྱོད་པ་གང་ཤར་རང་གྲོལ་ཆེ། །རེ་དོགས་མཚན་མས་མ་བཅོས་པར། །འཛིན་ཞེན་བྲལ་བའི་ཀློང་དུ་ཞོག །བུ་རང་བྱུང་རིག་པ་ཀ་དག་ལ། །འཇུར་དྲན་བཅོས་མས་མ་བསླད་བུ། །རང་ལུས་ལྷ་ཡི་དཀྱིལ་འཁོར་ལ། །ཨ་འཐས་བསྐྱེད་རིམ་མི་དགོས་བུ། །རང་སྣང་དོན་གྱི་འོག་མིན་གནས། །འཕོ་བས་སྐྱེལ་བསུ་མི་དགོས་བུ། །ཟང་ཐལ་རིག་པ་བརྗོད་པ་བྲལ། །ཡེ་ཤེས་སྣང་བ་ལྷུན་གྱིས་གྲུབ། །གསལ་སྟོང་འགགས་མེད་ཀུན་ལ་ཁྱབ། །སྐྱེ་འགགས་གནས་གསུམ་བྲལ་བ་ཡི། །འདི་དང་ཕྱི་མ་མེད་དོ་བུ། །ཀུན་ ༢༨༤༽རྫོབ་དོན་མེད་དབྱེར་མེད་པར། །ཆོས་ཉིད་རིག་པའི་རྒྱན་དུ་ཤར། །རེ་དོགས་གཉིས་ཀྱི་རྫུན་ཕུག་རྡིབས། །བུ་ན་དགའ་འཆི་སྐྱིད་གདམས་པ་ལོངས། ཞེས་ཨ་མའི་བུ་ལ་གསལ་འདེབས་ཀྱི་ཚུལ་དུ་བྲིས་པའོ།། དགེའོ།། ཨེ་མ་གསོན་དང་སྐལ་ལྡན་ལགས། །རང་བྱུང་རིག་པ་ཀ་དག་ལ། །ཀུན་བརྟགས་འཁྲུལ་པའི་ཡུལ་ལས་འདས། །ལྷ་འདྲེ་གཉིས་མེད་སེམས་ཀྱི་འཕྲུལ། །རེ་དོགས་མ་བྱེད་རིགས་ཀྱི་བུ། རང་ལུས་ལྷ་ཡི་བཀོད་པ་གསལ། །ང་བདག་མཚན་མ་ཡེ་ནས་འདས། །འཛིན་ཞེན་བྲལ་བ་སོ་མའི་ངང༌། །འཁོར་འདས་ཆོས་ཀུན་རྩལ་སྣང་ཤར། །སྐྱེ་འཆི་བྲལ་བ་བརྗོད་མེད་གཤིས། །བདག་བཟུང་མ་བྱེད་རིགས་ཀྱི་བུ། །ན་དགའ་འཆི་སྐྱིད་གདམས་པ་ལོངས། །གཟེར་ཆེན་ཆོས་སྐུའི་ངང་དུ་ཞོག །གཟེར་འབྲིང་ལོངས་སྐུའི་ངོ་བོ་སྐྱོངས། །གཟེར་ཆུང་སྤྲུལ་སྐུའི་རྣམ་པ་ཡིན། །སྐུ་གསུམ་དབྱེར་མེད་ནད་ངོས་བཟུང༌། །རང་བྱུང་རིག་པ་ལྷ་རྗེ་ལ། །ཡེ་ཤེས་ལྔ་ཡི་སྨན་ཆས་རྫོགས། །དུག་ལྔའི་ནད་གདོན་ངོས་བཟུང་བྲལ། །སྣང་སྲིད་འཁོར་འདས་རྒྱན་དུ་ཤར། །ཆོས་ཀུན་སྒྱུ་མའི་རོལ་པ་ལ། །སྤང་བླང་མ་བྱེད་རིགས་ཀྱི་བུ། །སྣང་སྟོང་དབྱེར་

༢༨༥༽མེད་ངང་དུ་ཞོག །ཕྱི་ཚུལ་འདུལ་བའི་བསླབ་པ་ལྟར། །དང་བ་འདྲེན་པའི་དེད་དཔོན་མཛོད། །ནང་ཚུལ་བྱང་ཆུབ་ལམ་བཟང་ལ། །འགྲོ་ཀུན་བརྩེ་བས་བསྐྱང་དུ་གསོལ། །གསང་བ་འཁོར་འདས་ཀ་དག་ལ། །རོ་སྙོམས་རྟོགས་པའི་རྣལ་འབྱོར་མཛོད། །རྩེད་མཚར་ཡིན་ནོ་ཐུགས་མ་ཁྲེལ། །གོ་དོན་ཡོད་ཐང་ནེ་ཙོའི་གཏམ། །མདོ་མེད་རྫུན་རྐྱལ་བདག་གིས་ཕུལ། །གཞན་གྱིས་གཟིགས་ན་ཐུགས་ཁྲེལ་རྒྱུ། སུ་ཁ་བཛྲས་སོ།། དགེའོ།། ཨེ་མ་ཧོ། རྒྱལ་ཀུན་ཡུམ་གྱུར་རྡོ་རྗེ་རྣལ་འབྱོར་མ། །དབྱེར་མེད་བདེ་ཆེན་བདེ་བའི་རྡོ་རྗེ་ལ། །དུས་གསུམ་རྒྱུན་ཆད་མེད་པར་གསོལ་བ་འདེབས། །བསམ་དོན་ཆོས་བཞིན་འགྲུབ་པར་བྱིན་གྱིས་རློབས། ཅེས་པའང་དད་ལྡན་བྱང་ཆུབ་སྒྲོན་མའི་ངོར་སུ་ཁ་བཛྲ་གྱིས་སོ། དགེའོ།། ཀ་ཡེ་གསོན་དང་དད་ལྡན་བྱང་ཆུབ་སྒྲོན། ཁ་ཏ་ཚིག་གསུམ་བཤད་ཀྱི་ཡིད་ལ་ཟུངས། །ག་ལེར་རང་སེམས་བསམ་པ་གཏན་ལ་ཕོབས། །ང་བདག་འཛིན་པ་མ་ཆེ་ངལ་བའི་རྒྱུ། །ཅ་ཅོ་མང་པོས་དགོས་མེད་ཡིག་དྲུག་ཐོན། །ཆ་ལུགས་ཆོས་དང་བསྟུན་ཏེ་བསམ་བཟང་གྱིས། །ཇ་ཆང་ལ་སོགས་འདོད་སྲེད་འཕེལ་བའི་གཞི། ༢༨༦༽།ཉ་མོ་རོ་ལ་ཆགས་བཞིན་བསླུས་པ་མང༌། །ཏ་ཐ་ག་ཏའི་ཡང་བཅུད་རྫོགས་པ་ཆེ། །ཐ་མལ་ཚུལ་དུ་མ་བསྐྱུར་ཉམས་ལེན་རེམ། །ད་ནས་བྱང་ཆུབ་སྙིང་པོ་མ་ཐོབ་བར། །ན་མར་དད་བརྒྱས་བླ་མར་གསོལ་བ་ཐོབས། །པ་སངས་ལྟ་བུར་བསམ་པ་རྒྱ་ཆེར་གྱིས། །ཕ་གཅིག་བླ་མའི་གདམས་པ་ཉམས་སུ་ལོངས། །བ་གམ་བཞིན་དུ་སྣང་བ་མ་མཐོ་བར། །མ་རབས་མ་བྱེད་ཕྱག་བསྐོར་ཉམས་སུ་ལོངས། །ཙ་ར་ལ་སོགས་འཚོ་སྐྱོང་ངལ་བའི་རྒྱུ། །ཚ་གདུང་སེལ་བྱེད་དམ་པའི་ལྷ་ཆོས་བརྩོན། །ཛ་བའི་གྲོགས་ལ་ཚིག་རྩུབ་ཁོང་ཁྲོ་སྤོངས། །ཝ་མོ་བཞིན་དུ་ཀུན་ལ་མཐུན་པར་གྱིས། །ཞྭ་གོས་སོགས་ལ་སྲེད་པ་མ་ཆེ་བར། །ཟ་མི་ཉེ་འབྲེལ་ཕ་མ་ཐབས་ཀྱིས་སྐྱོངས། །འ་འུར་ཅ་ཅོ་མང་པོ་མ་སྨྲ་བར། །ཡ་རབས་ཆོས་མཐུན་སྐྱབས་འགྲོ་སྒྲོལ་མ་ཐོན། །རྭ་འདྲའི་རང་སེམས་འདུལ་བ་ཆོས་པ་རབ། །ལ་ལ་མ་གཏོགས་རང་སེམས་འདུལ་བར་དཀའ། །ཤ་ཚའི་གཏམ་འདི་དད་ལྡན་བྱང་སྒྲོན་ལ། །ས་མཐའི་སྤྲང་མོ་བདེ་བའི་རྡོ་རྗེ་ཡིས། །ཧ་ཅང་ཁ་ཏ་མང་པོ་མེད་ན་ཡང༌།

ཨ་མཚར་ཚིག་ལ་གོ་རྒྱུ་ཡོད་ཀྱང་ཐང༌། །དུས་དང་རྣམ་པ་ཀུན་ཏུ་འདི་ལ་གཟིགས། །ས་མཐའི་ ༢༨༧༽སྤྲང་མོ་ས་མཐར་ཁྱི་བཞིན་དུ། །མི་འགྲོ་ཀ་མེད་ཚོགས་ན་འཁོར་ལོ་བསྐོར། །ད་རེས་འུ་ཅག་མཇལ་བའི་སྐལ་བ་མེད། །མ་འོངས་ཞིང་དུ་འདུ་འབྲལ་མེད་པར་མཇལ། ཧ་ཧ་ཧ། ཞེས་པ་སྤྲང་མོའི་མཚར་གཏམ་ཡིན་ལགས། །ཨེ་མ་གསོན་དང་གསང་སྔགས། །འོད་གསལ་གསེང་ལམ་གདམས་པ། །མ་ཡེངས་ཉམས་སུ་ལོངས་དང༌། །རིག་པ་ཀ་དག་རྩ་བྲལ། །བློ་འདས་འོད་གསལ་ངང་དུ། །ཀུན་བཟང་རང་ཞལ་མི་རིང༌། །རང་བྱུང་ཀློང་ནས་མཇལ་བྱུང༌། །མ་བཅོས་སོ་མ་ཁྱབ་བརྡལ། སེམས་ཉིད་རང་བྱུང་རིག་པ། །མ་ཡེངས་འཛིན་མེད་ངང་དུ། །མཉམ་བཞག་ལྷོད་མེད་མཛོད་དང༌། །ཀུན་བཟང་རྒྱལ་ས་ཟིན་ཡོང༌། །དེ་སྐད་བདེ་བའི་རྡོ་རྗེས། །བསམ་བཟང་ཁ་ཏ་ཡིན་པས། །འདི་དོན་སེམས་ལ་བཟུང་ནས། །ཉམས་སུ་ལེན་པར་མཛོད་ཅིག །ཕྱི་མ་རྔ་ཡབ་དཔལ་རིར། །མཇལ་བའི་སྨོན་ལམ་འདེབས་ཡོང༌། ཅེས་སུ་ཁ་བཛྲ་གྱིས་བྲིས་པའོ།། ཨེ་མ་གསོན་དང་རྒྱལ་བའི་སྲས་སོ་ལགས། །སྔ་སོར་ཞུ་ཚིག་ཡལ་བར་མ་འདོར་བར། །ཐུགས་དགོངས་དམ་བཅའ་དབེན་པའི་རི་ལ་མཛོད། །ཆོས་ ༢༨༨༽བརྒྱད་བྱ་བ་མི་དགོས་སྐྱིད་གཅིག་གདའ། །རང་བྱུང་རིག་པ་སྐྱེ་འགགས་གནས་གསུམ་བྲལ། །བློ་བྲལ་ཡེ་ཤེས་ཆེན་པོའི་ངང་དུ་ཞོག །འཁོར་འདས་ཆོས་སྐུར་རྟོགས་པའི་སྐྱིད་གཅིག་གདའ། །ཟབ་ཟབ་དམ་ཆོས་མང་པོས་དགོས་པ་མེད། །ཕ་ཡི་ཟབ་མོའི་ཐུགས་བཅུད་ཉམས་སུ་ལོངས། །ཕ་ཕོག་དངོས་གྲུབ་ཐོབ་པའི་སྐྱིད་གཅིག་གདའ། །དཀོར་ཟས་རྣམ་སྨིན་ལྕི་བས་དུག་བཞིན་སྤོངས། །དབེན་རིར་སྒྲུབ་པ་ཕ་མཐར་སོན་པར་མཛོད། །རང་གཞན་དོན་གཉིས་འགྲུབ་པའི་སྐྱིད་གཅིག་གདའ། །མཐུན་མཐུན་འགྲོགས་པའི་དགོས་མེད་ཚོགས་ངན་གཞི། །གཅིག་པུར་དབེན་རིར་འོད་གསལ་གསང་ལམ་བསྒོམ། །གཉིས་འཛིན་ཕྲག་དོག་མི་དགོས་སྐྱིད་གཅིག་གདའ། །ཅ་ཅོའི་ལོང་གཏམ་སྣ་ཚོགས་དགོས་པ་མེད། །རྩ་གསུམ་ཡི་དམ་བསྙེན་སྒྲུབ་རྟག་ཏུ་བརྩོན། །མཆོག་ཐུན་དངོས་གྲུབ་སྩོལ་བའི་སྐྱིད་གཅིག་གདའ། །ཡུལ་གྲོང་དགོན་གསེབ་ཀུན་ཏུ་མ་ཉུལ་བར། །སྡོད་ཚུགས་རང་སེམས་སྣང་བ་ནང་དུ་ཁུག

།རྩ་རླུང་ཐིག་ལེའི་ཉམས་ལེན་གནད་དུ་བསྣུན། །རླུང་སེམས་དབུ་མར་ཚུད་པའི་སྐྱིད་གཅིག་གདའ། །འདི་ཕྱི་གཉིས་སྐྱིད་དམ་ཆོས་ཟབ་མོ་སྒྲུབས། །དོན་གཉིས་ནོར་བུ་ལག་ཏུ་ལོན་ ༢༨༩༽ཀྱང་སྲིད། །དེ་ཕྱིར་འདི་དོན་ཉམས་སུ་ལེན་པར་མཛོད། །དེ་སྐད་སྤྲང་འཁྱམས་མདོ་མེད་འཆོལ་མོ་ཡིས། །རང་ལ་ཡོན་ཏན་སྤུ་ཙམ་མེད་ན་ཡང༌། །བསམ་བཟང་ཁ་ཏ་གང་དྲན་ཡི་གེར་བྲིས། །ཐུགས་ལ་ཟུངས་དང་དོན་ཆེན་ཡོད་ཀྱང་ཐང༌། །དེ་མིན་འུ་ཅག་མཇལ་བའི་སྐལ་བ་དབེན། །ཕྱི་མ་དཔལ་རི་པདྨ་འོད་གླིང་དུ། །སྟོན་འཁོར་ཚུལ་དུ་འཁོད་པའི་རྟེན་འབྲེལ་ཡོད། ཅེས་པ་སུ་ཁའི་མིང་གིས་བྲིས་པའོ།། དགེའོ།། ཨེ་མ་གསོན་དང་དད་ལྡན་བཙུན་མ་ཁྱོད། །བླ་མའི་གདམས་པ་འོད་གསལ་རྫོགས་ཆེན་བསྒོམ། །རང་བྱུང་རིག་པ་བཅོས་བསྒྱུར་བློ་ལས་འདས། །མ་བསྒོམ་མི་ཡེངས་འཛིན་མེད་ངང་དུ་བསྐྱང༌། །རང་བྱུང་རིག་པ་ཀུན་བཟང་རང་ཞལ་མཛལ། །འོད་གསལ་གཉུག་མའི་ངང་དུ་ང་དང་འཕྲད། །ནམ་ཡང་འབྲལ་བ་མེད་དོ་ཆོས་ཕྲེང་ལགས། ཅེས་པ་བདེ་བའི་རྡོ་རྗེས་བྲིས་པའོ། དགེའོ།། ༢༩༠༽