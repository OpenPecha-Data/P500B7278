༤༤༩༽ཆོས་ཉིད་མཁའ་འགྲོའི་ཐུགས་ཏིག་ལས༔ མ་རྒྱུད་གསང་བ་ཡེ་ཤེས་ཀྱི་གསང་སྒྲུབ་རྒྱུན་ཁྱེར་ལམ་ཟབ་དངོས་གྲུབ་སྙིང་པོ་བཞུགས༔ (Dakini secret letter here) ན་མོ་བཛྲ་དྷཱ་ར་ཡེ༔ ཨོ་རྒྱན་རྡོ་རྗེ་འཆང་ལ་འདུད༔ མ་རྒྱུད་མཁའ་འགྲོའི་ཐུགས་ཀྱི་བཅུད༔ པཎ་ཆེན་ནཱ་རོའི་ཐུགས་དམ་མཐིལ༔ མཁའ་འགྲོའི་གསང་སྒྲུབ་ཟབ་མོ་འདི༔ སྐལ་ལྡན་སྐྱེས་བུའི་དོན་དུ་བསྟན༔ ཉམས་སུ་ལོངས་དང་དོན་གཉིས་འགྲུབ༔ ས་མ་ཡ༔ ན་མོ༔ ཁམས་གསུམ་རིགས་དྲུག་བདག་གཞན་སེམས་ཅན་ཀུན༔ མཆོག་གསུམ་ཀུན་འདུས་མཁའ་འགྲོར་སྐྱབས་སུ་མཆི༔ མ་གྱུར་འགྲོ་ཀུན་སངས་རྒྱས་ས་ཐོབ་ཕྱིར༔ རྡོ་རྗེའི་རྣལ་འབྱོར་རིམ་གཉིས་བསྒྲུབ་པར་བྱ༔ ལན་གསུམ་དང༔ དངོས་གཞི་ནི༔ ཨཱཿ རྣམ་ཀུན་མཆོག་ལྡན་སྟོང་པའི་ངང་ཉིད་ལས༔ རང་གདངས་མ་འགགས་ཡེ་ཤེས་རོལ་པའི་རྩལ༔ སྣོད་བཅུད་རྣམ་དག་ཡུམ་ལྔའི་མཁའ་ཀློང་དུ༔ བྷྲཱུྃ་ལས་རང་བྱུང་ཡོངས་གྲུབ་གཞལ་ཡས་ཁང༔ ཚད་དང་མཚན་ཉིད་ཡོངས་སུ་རྫོགས་པའི་དབུས༔ ཆོས་འབྱུང་ཉིས་བརྩེགས་པདྨ་ཉི་ཟླའི་སྟེང༔ རིག་པ་མི་འགྱུར་བྃ་ཡིག་འཕྲོ་འདུས་བྱས༔ ཡོངས་གྱུར་རང་ཉིད་རྡོ་རྗེ་རྣལ་འབྱོར་མ༔ དམར་གསལ་ཞལ་གཅིག་སྤྱན་ ༤༥༠༽གསུམ་དབྱིངས་སུ་གཟིགས༔ ཕྱག་གཉིས་གཡས་པས་གྲི་གུག་མཐུར་དུ་འཕྱར༔ ཕྱག་གཡོན་བྷན་ཁྲག་ཕྲག་སྟེང་རྔུབས་ཚུལ་འཛིན༔ དབུ་སྐྲ་ཐོར་ཅོག་ཐོད་སྐམ་རྩེ་བྲན་མཛེས༔ ཐོད་རློན་དོ་ཤལ་པད་ཕྲེང་དར་དཔྱངས་གསོལ༔ ནུ་འབུར་པདྨ་རྒྱས་ཤིང་ལང་ཚོ་ལྡན༔ རྡོ་རྗེས་མཚན་པའི་ཁ་ཊྭཱཾ་མཆན་གཡོན་བརྟེན༔ ཞི་མ་ཁྲོ་འཛུམ་གཟི་བརྗིད་འོད་དུ་འབར༔ སྤྱི་བོར་སྙན་མགུལ་ལ་སོགས་ཕྱག་རྒྱ་ལྔས༔ རབ་སྤྲས་སྐུ་ལ་རུས་པའི་རྒྱན་དྲུག་གསོལ༔ ཞབས་གཉིས་བརྐྱང་བསྐུམས་དུས་མཚན་ཕོ་མོ་བརྫིས༔ སྐུ་ལ་རྒྱུད་སྡེའི་དཀྱིལ་འཁོར་མ་ལུས་རྫོགས༔ ཡེ་ཤེས་འོད་ལྔའི་མེ་དཔུང་ཀློང་དུ་བཞུགས༔ སྤྱི་བོར་རིགས་ཀྱི་བདག་པོ་རྡོ་རྗེ་ཆོས༔ རྣལ་འབྱོར་དམར་པོ་ཧེ་རུའི་ཆས་ཀུན་རྫོགས༔

ཡེ་ཤེས་འཇའ་འོད་ལྔ་ལྡན་འཁྱིལ་ཀློང་བཞུགས༔ དེ་ལྟར་གསལ་བའི་གནས་གསུམ་འབྲུ་གསུམ་ལས༔ འོད་འཕྲོས་བདེ་གཤེགས་རྒྱལ་བ་སྲས་བཅས་དང༔ ཕྱོགས་བཅུའི་དཔའ་བོ་དཔའ་མོ་རྣལ་འབྱོར་མ༔ སྤྱན་དྲངས་དམ་ཡེ་དབྱེར་མེད་རོ་གཅིག་གྱུར༔ ཐུགས་ཀར་ཆོས་འབྱུང་དགའ་འཁྱིལ་ཟླ་བའི་དབུས༔ བྃ་ལ་སྔགས་ཀྱི་ ༤༥༡༽ ཕྲེང་བ་གཡོན་དུ་འཁོར༔ བཟླས་པས་སྣོད་བཅུད་དག་མཉམ་ཆེན་པོར་སྨིན༔ མི་འགྱུར་བདེ་བ་ཆེན་པོའི་ཀློང་དུ་ཨཱཿ ཨོཾ་ཨོཾ་ཨོཾ༔ སརྦ་བུདྡྷ་ཌཱ་ཀི་ནཱི་ཡེ༔ བཛྲ་ཝརྞ་ནཱི་ཡེ༔ བཛྲ་བཻ་རོ་ཙ་ནཱི་ཡེ༔ ཧཱུྃ་ཧཱུྃ་ཧཱུྃ༔ ཕཊ་ཕཊ་ཕཊཿ སྭཱ་ཧཱཿ དུས་རྣམས་ཀུན་ཏུ་མ་ཡེངས་པར༔ རླུང་སེམས་འཇུག་པ་གཅིག་དྲིལ་ངང༔ བཟླས་པས་མཁའ་སྤྱོད་དབང་མོ་འགྲུབ༔ ཐེ་ཚོམ་མེད་དོ་ས་མ་ཡ༔ རྟགས་མཚན་ཉམས་སུ་ལོངས་དང་གསལ༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་ལ་གུ་ཧྱ་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཌཱཀྐིའི་རྒྱ༔ ༔ ཞེས་པ་འདི་ཡང་ཨོ་རྒྱན་དངོས་སྣང་ཐབས་གྲོགས་ཡིད་བཞིན་ནོར་བུའི་བཀའ་བཙན་སྤྱི་བོར་སོན་ཚེ་ཀུན་བཟང་བདེ་སྐྱོང་དབང་མོས་སྙན་བརྒྱུད་ལས་ཞལ་བཤུས་ཏེ་དག་པར་ཕབས་པའོ། ཉེར་སྤྱོད་ཀྱིས་མཆོད་ལ་བསྟོད་པ་ནི༔ བྃ༔ སོར་རྟོགས་ཡེ་ཤེས་པདྨ་རིགས་ཀྱི་ལྷ༔ ཆགས་པའི་སྐྱོན་བྲལ་བདེ་གཤེགས་གསང་བའི་ཡུམ༔ རྡོ་རྗེ་རྣལ་འབྱོར་སྐུ་གསུང་ཐུགས་ཡོན་ཏན༔ ཕྲིན་ལས་ལྔ་ལ་བདག་གིས་གུས་པས་བསྟོད༔ བདེ་ཆེན་བདེ་བའི་མཆོག་གི་དངོས་གྲུབ་སྩོལ༔ མ་གྱུར་འགྲོ་ཀུན་མཁའ་སྤྱོད་ ༤༥༢༽དག་ཞིང་དུ༔ མི་གནས་ཆོས་སྐུའི་གཏན་སྲིད་ཟིན་པར་ཤོག༔ སུ་ཁའི་མིང་གིས་སོ།།