༢༧༨༽ ཆོས་ཉིད་མཁའ་འགྲོའི་གསང་མཛོད་ལས༔ འགྲོ་འདུལ་འཕགས་པའི་དབང་གི་ཆ་ལག་གབ་ཐིག་བཞུགས༔ ན་མོ་པདྨ་ཀཱ་ར་ཡེ༔ 

རྡོ་རྗེ་ཐོད་ཕྲེང་རྩལ་ལ་འདུད༔ ཕྱི་རབས་འཕགས་པའི་དཀྱིལ་འཁོར་དུ༔ འཇུག་ཕྱིར་དབང་གི་ཡན་ལག་མཆོག༔ གབ་ཐིག་ཟབ་མཽ་འདི་རུ་བཀོད༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ དང་པོ་སྐྱབས་སུ་འགྲོ་བ་ནི༔ ན་མོ༔ དུས་གསུམ་སངས་རྒྱས་འདུས་པའི་དཔལ༔ འགྲོ་འདུལ་འཕགས་པའི་དཀྱིལ་འཁོར་ལ༔ བདག་ནི་གུས་པས་སྐྱབས་སུ་མཆི༔ བྱང་ཆུབ་བར་དུ་བསྐྱབ་ཏུ་གསོལ༔ ལན་གསུམ་རྗེས་སུ་བཟློས༔ གཉིས་པ་སེམས་བསྐྱེད་ནི༔ ཧོཿ མ་གྱུར་འགྲོ་བ་སེམས་ཅན་ཀུན༔ རྣམ་མཁྱེན་རྫོགས་པའི་སངས་རྒྱས་ཕྱིར༔ འགྲོ་འདུལ་འཕགས་པའི་དཀྱིལ་འཁོར་དུ༔ ཡང་དག་ལམ་འཇུག་སེམས་བསྐྱེད་དོ༔ ལན་གསུམ་རྗེས་ཟློས་བྱ༔ གསུམ་པ་ཡན་ལག་བརྒྱད་པ་ནི༔ ཧོཿ བླ་མ་ལྷ་ཡི་དཀྱིལ་འཁོར་དུ༔ སྒོ་གསུམ་མི་ཕྱེད་དད་པ་ཡི༔ གུས་པ་ཆེན་པོས་ཕྱག་འཚལ་ལོ༔ དངོས་སུ་འབྱོར་དང་ཡིད་ཀྱིས་སྤྲུལ༔ རྣམ་གསུམ་དག་པའི་མཆོད་པ་འབུལ༔ སོ་ཐར་བྱང་སེམས་གསང་སྔགས་ཀྱི༔ སྡོམ་བསླབ་དམ་ཚིག་ཉམས་པ་བཤགས༔ སློབ་པའི་ལམ་ནས་འཕགས་པའི་སར༔ དགེ་ཚོགས་ཀུན་ལ་ ༢༨༠༽རྗེས་ཡི་རང༔ འགྲོ་བ་གང་ལ་གང་འདུལ་གྱི༔ ཆོས་ཀྱི་འཁོར་ལོ་བསྐོར་བར་བསྐུལཿ རྒྱལ་དང་དེ་སྲས་བྱང་སེམས་ཚོགས༔ མྱ་ངན་མི་འདའ་བཞུགས་གསོལ་འདེབས༔ དུས་གསུམ་བསགས་པའི་རྣམ་དཀར་དགེ༔ མ་གྱུར་འགྲོ་བ་ཡོངས་ལ་བསྔོཿ ཀུན་ཀྱང་ཚོགས་གཉིས་རབ་རྫོགས་ནས༔ ཕྱམ་གཅིག་རྫོགས་སངས་རྒྱས་གྱུར་ཅིག༔ ཚིག་མཇུག་ལན་གསུམ་རྗེས་ཟློས་བྱ༔ བཞི་པ་དམ་ཆུ་སྦྱིན་པ་ནི༔ སློབ་དཔོན་གྱིས༔ འོ༔ སྐལ་ལྡན་རིགས་ཀྱི་བུ་རྣམས་ཉོན་ཅིག༔ དངོས་གྲུབ་ཐམས་ཅད་ཀྱི་འབྱུང་གནས་དབང་དང༔ དབང་གི་སྲོག་དམ་ཚིག་ཡིན་པས་སློབ་དཔོན་གྱིས་བསྒོ་བའི་བཀའ་བཞིན་སྡོམ་པ་གསུམ་གྱི་གནད་ལས་ནམ་ཡང་འདའ་བར་མི་བྱའོ་སྙམ་པའི་ངང་ནས་རྡོ་རྗེའི་དམ་ཚིག་གི་ཆུ་འདི་གཡས་ཀྱིས་ལོང་ལ་ཧུབ་གསུམ་བྱའོ༔ ལྷག་མ་ཅུང་ཟད་གཡོན་རྒྱབ་ཏུ་དོར་ལ་སྔར་བྱས་སྒོ་གསུམ་གྱི་ཉེས་པ་ཐམས་ཅད་སྦྱང་བར་བསམ་ལ༔

ཧཱུྃ༔ འདི་ནི་དམ་ཚིག་རྡོ་རྗེའི་ཆུ༔ ཁྱོད་ཀྱི་ངག་ཏུ་བླུད་པ་ཡིས༔ དམ་བསྲུང་ཚེ་འདིར་དངོས་གྲུབ་བརྙེས༔ མཆོག་གི་རིག་འཛིན་ས་ཐོབ་འགྱུར༔ དམ་ལས་འདས་ན་མེས་ཚིག་ནས༔ ན་རཀ་གནས་སུ་ལྷུང་བར་ངེས༔ དེ་ཕྱིར་དམ་ཚིག་ཚུལ་བཞིན་སྲུངས༔ བཛྲ་ས་མ་ཡ་ན་ར་ཀན༔ ༢༨༡༽ སྔགས་རྗེས་ཟློས་བྱ༔ ལྔ་པ་མིག་དར་འཆིང་བ་ནི༔ མ་རིག་པའི་ལིང་ཐོག་བསལ་བའི་ཕྱིར་དར་དམར་གྱིས་གདོང་བཅིངས་བའི་མོས་པ་མཛོད༔ ཨོཾ་ཙཀྵུ་བྷནྡྷ་ཝཱ་ར་མ་ཎ་ཡེ་སྭཱ་ཧཱ༔ དྲུག་པ་མེ་ཏོག་སྦྱིན་པ་ནི༔ སྔོན་འབྲེལ་གྱི་ལྷ་དང་མཇལ་བའི་ཕྱིར་མེ་ཏོག་གི་ཕྲེང་བ་རེ་འཛིན་པའི་མོས་པ་མཛོད༔ ཨོཾ་ཨ་ཁཾ་ཝི་ར་ཧཱུྃ༔ བདུན་པ་སློབ་མ་ལྷར་བསྐྱེད་པ་ནི༔ ལས་ཆུ་འཐོར་ལ༔ ཨོཾ་མ་ཧཱ་ཤུ་ནྱ་ཏཱ༴ སོགས༔ ཧཾཿ གཟུང་འཛིན་གཉིས་སྣང་གི་ཆོས་ཐམས་ཅད་སྟོང་པ་ཉིད་དུ་གྱུར༔ སྟོང་པའི་ངང་ལས་བདག་མདུན་གསལ་སྣང་སྒྱུ་མ་ལྟ་བུའི་ཏིང་ངེ་འཛིན་གྱི་མཐུས༔ སློབ་མའི་རྒྱུད་ཀྱི་ནད་གདོན་སྡིག་སྒྲིབ་གདོས་བཅས་ཀྱི་ཕུང་པོ་དང་བཅས་པ་ཐམས་ཅད་འཇའ་ཚོན་ནམ་མཁའ་ལ་ཡལ་བ་ལྟར་ཆོས་དབྱིངས་སྟོང་པ་ཆེན་པོའི་ངང་དུ་ཞིག་པར་གྱུར༔ སྟོང་པའི་ངང་ལས༔ མ་ཆགས་པདྨ་ཉི་ཟླའི་སྟེང༔ སློབ་མ་སྐད་ཅིག་དྲན་རྫོགས་སུ༔ འགྲོ་འདུལ་འཕགས་པ་སྤྱན་རས་གཟིགས༔ དཀར་གསལ་ཞལ་གཅིག་ཕྱག་བཞི་པ༔ དང་པོས་ཐུགས་ཀར་ཐལ་མོ་སྦྱར༔ འོག་གཉིས་ཤེལ་ཕྲེང་པད་དཀར་འཛིན༔ ཞབས་གཉིས་རྡོ་རྗེའི་སྐྱིལ་ཀྲུང་བཞུགས༔ ༢༨༢༽ སྐུ་ལ་ལོངས་སྤྱོད་རྒྱན་རྣམས་རྫོགས༔ སྤྱན་གྱིས་འགྲོ་ལ་བརྩེ་བར་གཟིགས༔ མཚན་དཔེ་ཞི་བའི་ཚུལ་དགུ་ལྡན༔ དེ་ལྟར་གསལ་བའི་གནས་གསུམ་ལས༔ འོད་འཕྲོས་དབྱིངས་བཞུགས་ཡེ་ཤེས་ལྷ༔ སྤྱན་དྲངས་བསྐྱེད་པའི་ལྷ་ལ་ཐིམ༔ བརྒྱད་པ་བྱིན་འབེབས་ནི༔ ཧཱུྃ་ཧྲཱིཿ འོག་མིན་གནས་དང་མཁའ་སྤྱོད་ཞིང༔ པོ་ཊ་ལ་དང་རྔ་ཡབ་གླིང༔ དག་པའི་ཞིང་ཁམས་རབ་འབྱམས་ན༔ བཞུགས་པའི་སངས་རྒྱས་བྱང་སེམས་དང༔ དཔའ་བོ་མཁའ་འགྲོ་རྣལ་འབྱོར་ཚོགས༔

འགྲོ་འདུལ་འཕགས་པའི་རྣམ་རོལ་དུ༔ གནས་འདིར་སྤྱན་འདྲེན་བྱིན་ཆེན་ཕོབས༔ སློབ་མའི་སྒོ་གསུམ་བྱིན་གྱིས་རློབས༔ ལུས་ལ་སྐུ་ཡི་དབང་བྱིན་ཕོབས༔ རྡོ་རྗེའི་སྐུ་རུ་སྨིན་པར་མཛོད༔ ངག་ལ་གསུང་གི་དབང༴ རྡོ་རྗེའི་གསུང་དུ་བྱིན་གྱིས་རློབས༔ ཡིད་ལ་ཐུགས་ཀྱི་དབང༴ རྡོ་རྗེའི་ཐུགས་སུ་གྲོལ་བར་མཛོད༔ ཕྱི་ནང་གཞན་གསུམ་སྐུ་གསུམ་ཀློང༔ ཡོངས་གྲུབ་ཆེན་པར་བྱིན་ཆེན་ཕོབས༔ སྐུ་གསུང་ཐུགས་ཀྱི་དབང་མཆོག་སྩོལ༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་གུ་རུ་ཨརྻ་ལོ་ཀི་ཤྭ་ར་སརྦ་ས་པཱ་རི་ཝཱ་ར་བཛྲ་ས་མ་ཡ་ཛ་ཛ་ཕེཾ་ཕེཾ་ཨ་བེ་ཤ་ཡ་ཨ་ཨཱཿ ༢༨༣༽ མེ་ཏོག་འཐོར་བཞིན༔ ཡེ་ཤེས་དབབ་པ་དེ་ཉིད་སློབ་མའི་སྒོ་གསུམ་ལ་རབ་ཏུ་གནས་ནས་ཇི་སྲིད་སངས་མ་རྒྱས་ཀྱི་བར་དུ་བརྟན་པར་གྱུར་ཅིག༔ ཏིཥྛ་བཛྲ་ཏིཥྛ་བཛྲཿ ཞེས་བརྗོད་དབང་གཞུང་ཉིད་དུ་འཇུག༔ ས་མ་ཡ༔ དེ་ལྟར་དབང་གི་གབ་ཐིག་ཟབ་མོ་འདི༔ འཕྲུལ་གྱི་བརྡ་བཏབ་གཏེར་གྱི་སྲུང་མར་གཏད༔ མ་འོངས་སྐལ་ལྡན་གཅིག་དང་འཕྲད་པར་སྨོན༔ གཏེར་སྟོན་ཨེ་འོང་གཏེར་བདག་རང་ལ་རག༔ ལས་དང་སྨོན་ལམ་རྟེན་འབྲེལ་མ་ལོག་དགོས༔ སྙིགས་མའི་འགྲོ་བའི་བསམ་སྤྱོད་ཨ་རེ་སྡུག༔ གཡོ་སྒྱུས་རྒྱུད་གང་བརྫུན་ཚིག་ས་སྟེང་སྤེལ༔ རང་བསྟོད་གཞན་སྨོད་ལྐོག་ཏུ་ནག་ཆང་སྤྱོད༔ དཀོར་ནག་དུག་འཚོའི་ཟས་ལ་རྩི་བཞིན་མཐོང༔ ལ་ཡོག་སྡུག་བསྔལ་སྣ་ཚོགས་རིན་གྱིས་ཉོ༔ དེའི་དུས་དམ་ཚིག་ཟོལ་ཟོག་མེད་པ་ཡིས༔ གཏེར་དང་གཏེར་མིན་དབྱེ་བ་འབྱེད་པ་ནི༔ ཁོ་མོ་མཚོ་རྒྱལ་བདག་གི་སྙིང་གཏམ་ཡིན༔ ཆོས་འདི་སྐལ་ལྡན་བུ་དང་འཕྲད་པར་ཤོག༔ དམ་ཉམས་ལོག་རྟོག་ཅན་ལ་འདི་མ་འཕྲད༔ བཀའ་སྲུང་དྲེགས་པ་རྣམ་གསུམ་གཉེར་གྱིས་ཤིག༔ ས་མ་ཡ༔ ཟབ་རྒྱ༔ གསང་རྒྱ༔ གཏད་རྒྱ༔ སྦས་རྒྱ༔ ༔ ཅེས་པ་འདི་ཡང་བུ་སློབ་རྣམས་ཀྱི་བཞེད་སྐོང་དུ་ཀུན་བཟང་བདེ་སྐྱོང་ཆོས་ཉིད་དབང་མོས་ཉམས་ཆོས་ཡིག་རིས་སུ་བྲིས་པའོ།།

ཧེ་ཧེ། གཏེར་མིན་བརྫུན་ཚིག་འདི་འདྲ་ངལ་བའི་རྒྱུ། །རང་གཞན་ ༢༨༤༽ གཉིས་ཕུང་དགེ་སྦྱོར་གཡེང་བའི་གཞི། །འབྲི་འདུན་བསམ་པ་གཏིང་ནས་མེད་མོད་ཀྱང༌། །འདྲེན་སྟོན་ཆོས་རྗེ་གྲུབ་དབང་རིག་པ་འཛིན། །གཏེར་ཆེན་བླ་མ་རྣམས་ཀྱི་བཀའ་གནང་དང༌། །བུ་སློབ་སྐྱེས་བུ་རྣམས་ཀྱི་འདོད་དོན་བཞིན། །གང་དྲན་ཡིག་རིས་བྲིས་པ་མ་གཏོགས་པའི། །རང་ཆེ་ང་རྒྱལ་ལ་སོགས་ཉོན་མོངས་ཀྱིས། །རྒྱུད་བསླད་ཚིག་གཅིག་བྲིས་པ་བདག་ལ་མེད། །དེ་ཕྱིར་གཏེར་དང་གཏེར་མིན་འབྱེད་མ་ཤེས། །དཔྱོད་ལྡན་བུ་སློབ་རྣམས་ཀྱིས་མཁྱེན་པར་མཛོད།། བདེ་བའི་རྡོ་རྗེས་སོ།།