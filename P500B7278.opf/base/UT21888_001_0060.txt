༤༨༩༽ཆོས་ཉིད་མཁའ་འགྲོའི་གསང་མཛོད་ལས༔ ཕག་མོའི་ཆ་ལག་མྱུར་མཛད་དབང་མོའི་སྒྲུབ་ཐབས་རཏྣའི་རྒྱ་ཅན་བཞུགས༔ ན་མོ་ཨཱརྻ་ཏཱ་ར་ཡེ༔ བཅོམ་ལྡན་མྱུར་མ་དཔལ་མོའི་ཞབས་ལ་འདུད༔ ཆོས་ཉིད་མཁའ་འགྲོའི་གསང་མཛོད་ཟབ་མོ་ཡི༔ ཆ་ལག་མྱུར་མཛད་དབང་མོའི་སྒྲུབ་ཐབས་ནི༔ སྤྲོས་མེད་རྣལ་འབྱོར་རྒྱུན་ཁྱེར་ཟབ་མོ་བསྟན༔ སྐལ་ལྡན་ཆོས་བརྒྱུད་འཛིན་པས་ཉམས་སུ་ལོངས༔ ས་མ་ཡ༔ དང་པོ་སྐྱབས་འགྲོ་སེམས་བསྐྱེད་ནི༔ ན་མོ༔ རྒྱན་ཀུན་ཕྲིན་ལས་ཡོངས་འདུས་བཅོམ་ལྡན་མར༔ བྱང་ཆུབ་མ་ཐོབ་བར་དུ་སྐྱབས་སུ་མཆི༔ མ་གྱུར་འགྲོ་ཀུན་སངས་རྒྱས་ལ་འགོད་ཕྱིར༔ སྨོན་འཇུག་དོན་དམ་བྱང་ཆུབ་སེམས་བསྐྱེད་དོ༔ ལན་གསུམ་བརྗོད་ནས་དངོས་གཞི་ནི༔ ཨཱཿ ཆོས་ཉིད་བསམ་བརྗོད་བྲལ་བའི་ངང༔ རང་གསལ་མ་འགགས་སྙིང་རྗེའི་རྩལ༔ རང་བྱུང་སྒྱུ་འཕྲུལ་རོལ་པ་ལས༔ ལྷུན་གྲུབ་གཞལ་ཡས་མཚན་ཉིད་རྫོགས༔ དེ་དབུས་པད་ཉི་ཟླ་དཀྱིལ་སྟེང༔ རང་རིག་ཧྲཱིཿདམར་ཡོངས་གྱུར་ལས༔ བཅོམ་ལྡན་སྒྲོལ་མ་དམར་མོ་ནི༔ ཞལ་གཅིག་ཕྱག་གཉིས་སྤྱན་གསུམ་དབྱིངས་སུ་གཟིགས༔ ཕྱག་གཡས་སྣང་སྲིད་འགུགས་པའི་ལྕགས་ཀྱུ་དང༔ ༤༩༠༽གཡོན་པས་པདྨ་དམར་པོའི་ཡུ་བ་འཛིན༔ སྐུ་ལ་དར་དང་རིན་ཆེན་རྒྱན་ཆས་སྤྲས༔ ཞབས་གཉིས་གཡས་བསྐུམ་གཡོན་བརྐྱང་པད་ཉིར་བཞུགས༔ རང་གསལ་དེར་འཛིན་བྲལ་བའི་ངང་དུ་བསྒོམ༔ དེ་ལྟར་གསལ་བའི་ཐུགས་སྲོག་ཧྲཱིཿདམར་མཐར༔ སྔགས་གཡོན་འཁོར་ལས་འོད་ཟེར་ལྕགས་ཀྱུའི་དབྱིབས༔ ཡར་འཕྲོས་རྒྱལ་ཀུན་མཆོད་ཅིང་བྱིན་རླབས་བསྡུས༔ འོད་ཟེར་མར་འཕྲོས་འགྲོ་བའི་ལས་ཉོན་བཅོམ༔ ཚེ་བསོད་དབང་ཐང་དཔལ་འབྱོར་མ་ལུས་པ༔ འོད་ཟེར་རྣམ་པར་བསྡུས་ནས་རང་ལ་ཐིམ༔ སྣང་སྲིད་དབང་གྱུར་དག་མཉམ་ཆེན་པོར་ཤར༔ ཀ་དག་ཆོས་སྐུའི་ངང་དུ་ལ་བཟླའོ༔ ཨོཾ་ཏ་རེ་ཏུཏྟཱ་ཏེ་ཏུ་རེ་སྭཱ་ཧཱཿ ཞེས་པ་བརྒྱ་སྟོང་ཁྲི་འབུམ་དང༔ བྱེ་བ་བཟླས་པས་འཕགས་མ་འགྲུབ༔ རྩ་སྔགས་སྭཱ་ཧཱ་མེད་པའི་མཇུག༔ མ་མ་སརྦ་ལོ་ཀ་པཱ་ཤཾ་ཀུ་རུ་ཡེ་ཧྃའུ་ཛཿ

བ་སུ་རཏྣ་ན་ན་ཁ་དྷེ་སིདྡྷི་ཕ་ལ་ཧྃའུ་སྭཱ་ཧཱ༔ ཞེས་པ་བརྒྱ་སྟོང་ཁྲི་འབུམ་བཟླས༔ སྣང་སྲིད་མོས་པ་དབང་བསྡུས་ནས༔ ཚེ་དཔལ་སྟོབས་འབྱོར་རྒྱས་པ་དང༔ ཕྱི་མ་བདེ་ཆེན་ཞིང་དུ་སྐྱེ༔ ཐེ་ཚོམ་མེད་དོ་ས་མ་ཡ༔ སྐུ་གསུང་ཐུགས་ཀྱི་རྒྱ་ཡོད་དོ༔ བཀའ་སྲུང་རྣམས་ཀྱིས་ཐུབ་པར་སྲུངས༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་མ་གུ་ཧྱ་རྒྱ༔ བརྡ་ ༤༩༡༽ཐིམ༔ (Dakini secret letter here) ཅེས་པའང་སུ་ཁ་བཛྲ་གྱིས་བྲིས་པའོ།། ཆོས་ཉིད་མཁའ་འགྲོའི་གསང་མཛོད་ལས༔ རྗེ་བཙུན་མའི་བསྟོད་པ་བསྡུས་པ་དངོས་གྲུབ་ནོར་གཏེར་བཞུགས༔ ཨོཾ༔ རྗེ་བཙུན་སྒྲོལ་མ་ཉི་ཤུ་རྩ་གཅིག༔ ཕྱག་འཚལ་འཇིགས་པ་ཀུན་ལས་སྐྱོབས༔ རྒྱལ་བའི་ཡུམ་གྱུར་ཁྱོད་ལ་བསྟོད༔ ཚེ་དང་ནོར་འཕེལ་དངོས་གྲུབ་སྩོལ༔ ཨོཾ་ཏཱ་རེ་ཏུཏྟཱ་རེ་སྭཱ་ཧཱ༔ ཅེས་པ་བརྒྱ་སྟོང་ཁྲི་འབུམ་དང༔ བྱེ་བ་གཅིག་གིས་འཕགས་མ་འགྲུབ༔ ས་མ་ཡ༔ རྒྱ་རྒྱ་རྒྱ༔ ཅེས་པའང་དད་ལྡན་མའི་ངོར་སྤྲང་མོ་སུ་ཁའི་མིང་གིས་བརྫུན་རིས་སུ་བྲིས་པའོ།། གཞི་དབྱིངས་འགྱུར་མེད་ཀ་དག་ཟང་ཐལ་ཆེ༔ ལམ་སྣང་མ་འགགས་བཅོམ་ལྡན་མྱུར་མ་དཔལ༔ འབྲས་བུ་འཇིགས་བརྒྱད་ཞི་དང་ཚེ་བསོད་རྒྱས༔ སྣང་སྲིད་དབང་བསྡུས་འགྲོ་དོན་མཐར་ཕྱིན་ཏེ༔ གཞི་ལམ་འབྲས་བུའི་རང་ས་མྱུར་ཟིན་ནས༔ སྐུ་གཉིས་ཟུང་འཇུག་མངོན་དུ་གྱུར་ནས་ཀྱང༔ གདོད་མའི་གཏན་སྲིད་ཟིན་པར་བྱིན་གྱིས་རློབས༔ ཨོཾ་ཏཱ་ཏེ་ཏུཏྟཱ་ཏེ་ཏུ་རེ་སྭཱ་ཧཱ༔ ཅེས་བཟླས་དབྱིངས་རིག་ངང་དུ་གཞག༔ དེ་ཡིས་བཅོམ་ལྡན་ལྷ་མོ་འགྲུབ༔ ས་མ་ཡ༔ ཅེས་པ་འདིའང་སྐྱེས་མཆོག་དམ་པ་དྷརྨའི་མཚན་གྱིས་བསྐུལ་ངོར་ཞལ་ངོ་མ་ ༤༩༢༽ལྡོག་ཙམ་དུ་བྷ་དྲའི་མིང་གིས་བྲིས་པའོ།། ཏཱྃ༔ རྗེ་བཙུན་སྒྲོལ་མ་ཉི་ཤུ་རྩ་གཅིག༔ གསོལ་བ་འདེབས་སོ་ཐུགས་རྗེས་ཟུངས༔ ཕྱག་འཚལ་འཇིགས་པ་བརྒྱད་ལས་སྒྲོལ༔ བསམ་དོན་ཆོས་བཞིན་འགྲུབ་པར་མཛོད༔ ཨོཾ་ཏཱ་རེ་ཏུཏྟཱ་ཏེ་ཏུ་རེ་སྭཱ་ཧཱ༔ ཞེས་པས་རྒྱུན་དུ་གསོལ་བ་ཐོབ༔

བསམ་དོན་མ་ལུས་འགྲུབ་པར་ངེས༔ ས་མ་ཡ༔ ཅེས་པ་འདི་ཉིད་བླ་མ་དོན་རྟོགས་ཀྱིས་བསྐུལ་ངོར་བདེ་བའི་རྡོ་རྗེས་བྲིས་པའོ།། དབང་སྡུད་སྐབས་རྟ་རིག་ཟུང་འབྲེལ། འབར་འཛག་ལས་འོད་ཟེར་དམར་པོ་འཕྲོས་གནས་ལྔའི་མཁའ་འགྲོ་མཆོད། འོད་ཟེར་མར་འཕྲོས་ཡུམ་གྱི་མཁའ་གསང་ནས་ཞུགས། དཔའ་མོ་ལྔ་མཆོད། གཉིས་ཀའི་མཁའ་གསང་ནས་འོད་ཟེར་ལས་མཐུན་ཕྱིར་ཐོན། ནད་གདོན་ཞི་བ། ཚེ་བསོད་རྒྱས་པ། ཁམས་གསུམ་དབང་དུ་སྡུད་པ་སོགས་ནས་རང་ཡབ་ཡུམ་ཐིམ། དྲག་པོ་ཡིན་ན་མཁའ་གསང་ནས་འོད་ཟེར་གྱི་རྣམ་པའི་འཁོར་ལོར་གཡས་གཡོན་དྲག་ཏུ་འཁོར་བས་གདུག་པ་ཅན་ཐམས་ཅད་བསྲེགས་བཅད་གཏུབས་ཚེ་བསོད་རྣམས་རང་ལ་བསྟིམ། རྣམ་པར་ཤེས་པ་བདག་གཞན་དབྱེར་མེད་ཀ་དག་མཉམ་པ་ཆེན་པོའི་གཤིས་སུ་ལ་བཟླའོ། སྦྱོར་སྒྲོལ་གྱི་དགོངས་པ་ཡིན། མཆན། ༤༩༣༽དམ་ཚིག་མཁའ་འགྲོའི་ཞལ་ལུང་གུ་ཧྱ་རྒྱ༔ དབྱིངས་ཡུམ་རྣལ་འབྱོར་དབང་མོའི་འབྱུང་ལུས་འཁྲུལ་ཞིག་གི་གདམས་པ་ཤོག་དྲིལ་གཅིག་པ་ལས་ཁོལ་ཕྱུང་མན་ངག་སྒྱུ་ལུས་ལྷར་ལྡང་བཞུགས༔ ༔

ཨཱཿ སྤྲོས་བྲལ་ཆོས་སྐུའི་གཞི་ཀློང་ནས༔ ལྷུན་གྲུབ་རང་གསལ་འོད་ལྔ་ཤར༔ ཐུགས་རྗེའི་སྒྱུ་འཕྲུལ་འབྱུང་ལྔའི་གཞི༔ གནས་དག་ཡེ་ཤེས་མཁའ་འགྲོའི་ཚོགས༔ འཛིན་བྲལ་རང་བཞིན་ཀློང་ནས་གཤེགས༔ མེ་ལོང་ཡེ་ཤེས་ཞིང་ཁམས་ནས༔ རྡོ་རྗེ་མཁའ་འགྲོ་འཁོར་དང་བཅས༔ རྡོ་རྗེ་མཁའ་འགྲོའི་ཚོགས་ཀྱི་རྗེ༔ པུཎྱཻ་ཏཱ་རེའི་བཀའ་བཞིན་བཤེགས༔ འབྱུང་བ་ཤ་ཁམས་དབྱིངས་སུ་དྲོངས༔ སངས་རྒྱས་སྤྱན་དང་གཉིས་མེད་ཨཱཿ མཉམ་ཉིད་ཡེ་ཤེས༴ རིན་ཆེན་མཁའ་འགྲོ༴ རིན་ཆེན་མཁའ་འགྲོའི༴ པདྨ་བྷ་དྲའི་བཀའ༴ འབྱུང་བ་ཁྲག་ཁམས༴ མ་མཱ་ཀི་དང༴ སོར་རྟོགས་ཡེ་ཤེས༴ པདྨ་མཁའ་འགྲོ༴ པདྨ་མཁའ་འགྲོའི༴ སུ་ཁ་བཛྲ་བཀའ༴ འབྱུང་བ་དྲོད་ཁམས༴ གོས་དཀར་མོ་དང་༴ བྱ་གྲུབ་ཡེ་ཤེས༴ ཀརྨ་མཁའ་འགྲོ༴ ཀརྨ་མཁའ་འགྲོའི་ཚོགས༴ བཛྲ་རྩལ་གྱི་བཀའ༴ འབྱུང་བ་དབུགས་ཁམས༴ དམ་ཚིག་སྒྲོལ་དང༴ འོག་མིན་ཆོས་དབྱིངས་ཞིང་ཁམས་ནས༔ སངས་རྒྱས་མཁའ་འགྲོ་འཁོར་དང་བཅས༔ ཡེ་ཤེས་མཁའ་འགྲོའི་ཚོགས་ཀྱི་རྗེ༔ ༤༩༤༽ཀུན་བཟང་དབང་མོའི་བཀའ་བཞིན་གཤེགས༔ འབྱུང་བ་སེམས་ཁམས་དབྱིངས་སུ་དྲོངས༔ དབྱིངས་ཕྱུག་མ་དང་གཉིས་མེད་ཨཱཿ འཇིག་རྟེན་སྤྲུལ་པའི་ཞིང་ཁམས་ནས༔ དམ་ཚིག་རྗེས་གཅོད་མཁའ་འགྲོའི་ཚོགས༔ ཟབ་གཏེར་གཉིས་འཛིན་ཚོགས་ཀྱི་རྗེ༔ བདེ་ཆེན་རྩལ་གྱི་བཀའ་བཞིན་གཤེགས༔ གདུལ་བྱའི་ལྷག་མ་སྐྱོང་བ་དང༔ ལེགས་ཉེས་ཐམས་ཅད་མངོན་སུམ་སྟོན༔ སངས་རྒྱས་བསྟན་པའི་བྱ་ར་མཛོད༔ རྣལ་འབྱོར་ཀུན་གྱི་སྡོང་གྲོགས་དང༔ དམ་ཉམས་ཚར་གཅོད་ཕྲིན་ལས་མཛོད༔ ས་ལམ་བར་ཆད་སྲོག་ལྟར་སྲུངས༔ ང་ནི་ཆོས་དབྱིངས་ཀུན་བཟང་མོ༔ འོད་གསལ་ཆོས་སྐུའི་ཀློང་དུ་ཨཱཿ ཞེས་བརྗོད་ནས་སྐྱེ་འགག་གནས་གསུམ་དང་བྲལ་བའི་རིག་པ་སྨྲ་བསམ་བརྗོད་བྲལ་གྱི་ངང་ལ་ཡུད་ཙམ་གནས་ཚེ་སྒྱུ་མའི་ཆོ་འཕྲུལ་དབྱིངས་སུ་ཞིག་ནས་འོད་གསལ་ལ་གདིང་རྙེད་པས་རྒྱུ་རྐྱེན་ལས་འདས་པ་དང་པོའི་སངས་རྒྱས་མངོན་དུ་གྱུར་པའོ༔ ས་མ་ཡ༔ སྐུ་རྒྱ༔ གསུང་རྒྱ༔

ཐུགས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ སྦས་རྒྱ༔ ཌཱ་ཀིའི་རྒྱ༔ ༔ ཅེས་པའང་སྤྲང་མོ་མདོ་མེད་འཆོལ་མོ་འཁོར་འཁྱམས་པ་ཚོགས་གཉིས་དབང་མོས་སྙན་བརྒྱུད་ལས་དག་པར་བྲིས་པའོ།།