༥༡༽ ཆོས་ཉིད་མཁའ་འགྲོའི་གསང་མཛོད་ལས༔ ཡང་གསང་བླ་མེད་སྔགས་ཀྱི་ལམ་མཆོག་ཕྱག་རྒྱ་གཉིས་ལྡན་མཁའ་འགྲོའི་ཐུགས་བཅུད་སྦས་པ་མངོན་བསྟན་ཟབ་ལམ་སྙིང་པོ་ཞེས་བྱ་བ་བཞུགས་པའི་དབུའོ༔ ༥༢༽སྟོང་དབྱིངས་ཤེས་རབ་རྡོ་རྗེ་རྣལ་འབྱོར་མ༔ རང་བྱུང་ལྷན་སྐྱེས་རྣལ་འབྱོར་ཝཱ་ར་ཧི༔ སྣ་ཚོགས་ཡུམ་གྱུར་མཁའ་འགྲོ་མཐིང་འོད་འབར༔ སྐུ་གསུམ་མཁའ་འགྲོའི་ཚོགས་ལ་གུས་པས་འདུད༔ རིག་འཛིན་གསང་བའི་ལམ་མཆོག་ཁྱད་འཕགས་ཆོས༔ ཤིན་ཏུ་གསང་བ་ལས་ཀྱང་ཆེས་གསང་བ༔ ཡང་གསང་བླ་མེད་མྱུར་ལམ་རྙིང་པོའི་ཆོས༔ དག་དང་མ་དག་སྒྱུ་ལུས་ལ་བརྟེན་ནས༔ ཟུང་འཇུག་རྡོ་རྗེ་འཆང་དབང་སྒྲུབ་པའི་ཐབས༔ སྐལ་ལྡན་སེམས་ཀྱི་བུ་ཡི་དོན་དུ་བསྟན༔ ས་མ་ཡ༔ དེ་ལ་དང་པོ་གསང་སྔགས་བླ་མེད་ཀྱི་དབང་བཞི་པས་རྒྱུད་སྨིན་གྲོལ་གྱི་ལམ་ལ་ ༥༣༽འཇུག༔ ཐུན་མོང་དང་ཐུན་མོང་མ་ཡིན་པའི་བསྐྱེད་རྫོགས་ཟུང་འཇུག་བསྒོམས་པས་འབྲས་བུ་ཚེ་གཅིག་རྡོ་རྗེ་འཆང་གི་གོ་འཕང་ཐོབ་པར་བྱེད་པ་ལ་དང་པོ་རང་ལུས་ཐབས་དང་ལྡན་དགོས༔ རང་ལུས་ཐབས་དང་མ་ལྡན་ན་གཞན་ལུས་ཕྱག་རྒྱར་བརྟེན་པས་གྲོལ་མི་སྲིད༔ ས་མ་ཡ༔ དང་པོ་རང་ལུས་ཐབས་ལྡན་ནི༔ སྟོང་ར་གསུམ་དང་རླུང་ལ་སློབ༔ རྩ་དང་རླུང་དང་ཐིག་ལེ་དག༔ རྡོ་རྗེ་གསུམ་གྱི་སྐུ་རུ་སྨིན༔ ཅེས་གསུངས་ཏེ༔ དེ་ལ་དང་པོ་ཕྱི་སྒྱུར་ལ་ལུས་ཀྱི་སྟོང་ར་ནི༔ རང་ཉིད་རྡོ་རྗེ་རྣལ་འབྱོར་མ་དམར་མོར་གསལ་བའི་སྐུ་དབུས་སུ༔ ༥༤༽རྩ་དབུ་མ་དང༔ གཡས་སུ་རོ་མ༔ གཡོན་དུ་རྐྱང་མ༔ དེ་གསུམ་སྐུ་གསུམ་གྱི་མཚོན་བྱེད་དུ་མཐིང་དཀར་དམར་བའི་ཁ་དོག་འབར་ཞིང་ཁྲག་དང་ཆུ་སེར་གྱིས་མ་གོས་པའི་རྩ་གསུམ་སྦ་ཕྲན་གཤིབ་པ་ལྟར་ཡར་སྣེ་སྤྱི་བོ་དང་མར་སྣེ་གསང་གནས་སུ་ཟུག་པ༔ གནས་ལྔར་ཡེ་ཤེས་ལྔའི་རང་མདངས་ལས་བྱུང་བའི་སྤྱི་བོར་རྩ་འདབ་སྔོ་སྐྱ་སོ་གཉིས་ཁ་ཐུར་བསྟན༔ མགྲིན་པར་རྩ་འདབ་དམར་སྐྱ་བཅུ་དྲུག་ཁ་གྱེན་བསྟན༔ སྙིང་གར་རྩ་འདབ་དཀར་སེར་བརྒྱད་ཁ་ཐུར་བསྟན༔

ལྟེ་བར་རྩ་འདབ་སེར་སྐྱ་སོ་གཉིས་ཁ་གྱེན་བསྟན༔ གསང་གནས་རྩ་འདབ་དྲུག་ཅུ་རྩ་བཞི་ཁ་གྱེན་བསྟན༔ རྩ་དེ་དག་འོད་རྩ་ཡེ་ཤེས་ཀྱི་རླུང་རྒྱུ་བ༔ དེ་རྣམས་ཀྱི་དབུས་སུ་སྤྱི་བོར་ཨོཾ་མཱཾ་དཀར་པོ༔ མགྲིན་པར་ཧྲཱིཿཔཱཾ་དམར་པོ༔ སྙིང་གར་ཧཱུྃ་མཱུྃ་མཐིང་ག༔ ལྟེ་བར་ཏྲཱྃ་ལཱྃ་སེར་པོ༔ གསང་གནས་སུ་ཨཱཿཏཱྃ་ལྗང་གུ་རྣམས་དང༔ དབུས་རྩ་གསུམ་གྱི་ནང་དུ་ཨོཾ་དཀར་ཨཱཿདམར་ཧཱུྃ་མཐིང་ག་རྣམས་རྡོ་རྗེ་གསུམ་གྱི་ངོ་བོ་དང་རིགས་ལྔ་ཡབ་ཡུམ་གྱི་ས་བོན་དུ་གསལ་གདབ༔ རྩ་འདབ་གཞན་རྣམས་སུ་ཨ་ལི་དང་ཀ་ལི་དཀར་དམར་མཐིང་གསུམ་གྱི་རྣམ་པར་འབྲུ་རེ་རེ་བསྒོམ་པར་བྱའོ༔ ༥༥༽ སྤྱི་བོ་བདེ་ཆེན་གྱི་འཁོར་ལོའི་འོག་ཏུ་ཟླ་བ་ཉ་གང་བ་ཧཾཿཡིག་གིས་མཚན་པ༔ ལྟེ་བར་ཉི་མ་ཉ་གང་བ་ཨཿཤད་ཀྱིས་མཚན་པ་ཅན་དུ་བསྒོམ༔ དབུ་རྐྱང་རོ་གསུམ་གྱི་ཡར་སྣེ་སྣ་གཉིས་དང་ཁ་ལ་ཟུག་པ༔ མར་སྣེ་གསང་གནས་དང་ཆུ་ལམ་བཤང་སྒོ་རྣམས་སུ་ཟུག་པ༔ ལུས་དྲང་པོར་འདུག་སྟེ་རྐང་པ་རྡོ་རྗེའི་དཀྱིལ་ཀྲུང་བཅས་བུམ་ཅན་ཁ་སྦྱར་དུ་བཟུང༔ དེ་ཡང་སྟེང་རླུང་མནན༔ འོག་རླུང་རྔུབས༔ བར་རླུང་གང་འཁོར་ལོ་ལྔ་དང་རོ་རྐྱང་དབུ་གསུམ་སོགས་ཀྱི་ཡི་གེ་རྣམས་གསལ་གདབ༔ ས་བོན་དེ་དག་ལས་རང་མདོག་གི་འོད་ཟེར་དཔག་མེད་འཕྲོས༔ ཕྱོགས་བཅུའི་ཞིང་རབ་འབྱམས་ཀྱི་རྒྱལ་དང་རྒྱལ་སྲས་བྱང་ཆུབ་སེམས་དཔའ་རྣམས་དང༔ བླ་མ་རིག་འཛིན་རྒྱ་མཚོའི་ཚོགས་དང་བཅས་པ་ཐམས་ཅད་ལ་མཆོད་པ་འབུལ༔ དེ་རྣམས་ཀྱི་ཐུགས་རྗེ་བྱིན་རླབས་ནུས་མཐུ་ཡེ་ཤེས་ཡོན་ཏན་ཐམས་ཅད་འོད་ཟེར་གྱི་ཚུལ་དུ་བསྡུས་ནས་རྩ་འཁོར་དང་ཡིག་འབྲུ་རྣམས་ལ་ཐིམ༔ ཡང་འོད་ཟེར་ཕྱི་ནང་སྣོད་བཅུད་ ༥༦༽ལ་ཕོག༔ ཕྱི་འབྱུང་བའི་བཅུད་དང་དྭངས་མ༔ དབྱིངས་རང་བཞིན་གྱི་རྣམ་པར་དག་པའི་ཡེ་ཤེས་ཡོན་ཏན་ཐམས་ཅད་དང༔ ནང་བཅུད་ཀྱི་སྐྱེ་འགྲོའི་སྒྲིབ་གསུམ་བག་ཆགས་དང་བཅས་པ་སྦྱངས༔ དེ་དག་རྣམས་ཀྱི་ཚེ་དང་བསོད་ནམས་དཔལ་དང་འབྱོར་པ་ཡོན་ཏན་ཐམས་ཅད་བསྡུས་ནས་རྩ་འཁོར་དང་ཐིག་ལེ་རྣམས་ལ་ཐིམ་པས་རང་ཉིད་ཀྱི་གཟི་བརྗིད་དང་ཡེ་ཤེས་ཡོན་ཏན་ཐམས་ཅད་ཆེར་འབར་བར་བསམ་མོ༔

དེ་ལྟར་སྟེང་ར་གསུམ་ལ་གོམས་ནས་གསལ་སྣང་དང་ལྡན་པ་ནི་གལ་ཤིན་ཏུ་ཆེའོ༔ ས་མ་ཡ༔ དེ་ནས་འབྱུང་ཆེན་གྱི་རླུང་འབྱུང་ཆུང་གི་རླུང་ལ་བསྡུ༔ རགས་པའི་རླུང་ཕྲ་བའི་རླུང་ལ་བསྡུ༔ རྩོལ་བའི་རླུང་སྲོག་གི་རླུང་ལ་བསྡུའོ༔ ཡིད་བདེ་སྟོང་དགའ་བཞིའི་ཏིང་ངེ་འཛིན་ལ་འཇུག་པ་ནི༔ ཟུར་བཀོད་སྒྱུ་འཕྲུལ་རྡོར་སེམས་ལྟར་རོ༔ དེ་ལྟར་མ་དག་པའི་སྒྱུ་ལུས་སྦྱངས་ནས་དག་པ་རྒྱལ་བའི་སྐུ་གསུང་ཐུགས་རྡོ་རྗེའི་རང་བཞིན་ཁ་སྦྱོར་ཡན་ལག་བདུན་ལྡན་ཐོབ་ནས་ཀུན་བཟང་རྡོ་རྗེ་འཆང་གི་གོ་འཕང་ཐོབ་པའི་མྱུར་ལམ་ཟབ་མོ་ཡིན་ནོ༔ ས་མ་ཡ༔ དེ་ལྟར་རང་ལུས་ཐབས་དང་ལྡན་པ་ནི་རྫོགས་རིམ་གྱི་ཉམས་ལེན་མཐར་ཐུག་པ་ཡིན་ཀྱང་ཤིན་ཏུ་མྱུར་ལམ་ལས་ཀྱང་ཆེས་ ༥༧༽མྱུར་བ་གཞན་ལུས་ཕྱག་རྒྱ་ལ་བརྟེན་པ་ནི་གསང་བའི་མན་ངག་ཟབ་རྒྱ་ཅན་ཡིན༔ གཞན་ལུས་ཀྱི་རྩ་བ་རིག་མ་མཚན་ཉིད་དང་ལྡན་པ་གལ་ཆེ༔ ཕྱག་རྒྱ་དེ་ཡང་རབ་འབྲིང་ཐ་མ་གསུམ་ལས༔ སྔ་མ་གཉིས་བསྟེན་བྱ་དངོས་དང༔ ཕྱི་མ་བསྟེན་དུ་རུང་ཙམ་ཡིན་ཡང་རྣལ་འབྱོར་པ་རབ་འབྲིང་ཐ་མ་གསུམ་གྱིས་རང་རང་གི་དབང་སྐལ་གང་ཡིན་པ་དེར་འཕྲད་པར་འགྱུར་བ་ཡིན༔ གྲོང་པའི་ཆོས་ཀྱིས་མ་གོས་པའི་མི་མོ་མཚན་རྟགས་དང་ལྡན་པ་ཤིན་ཏུ་གལ་ཆེ༔ དེ་ཡང་སྨིན་གྲོལ་གྱི་ལམ་ལ་བཀོད་པ་ནི་ཁ་སྦྱོར་གྱི་ལམ་ལ་བརྟེན་པས་ཟུང་འཇུག་གི་སྐུ་ཐོབ་པའི་གདམས་པ་ཟབ་མོའོ༔ ས་མ་ཡ༔ སྦས་པ་མངོན་བསྟན་གདམས་པ་ནི༔ རྣལ་འབྱོར་གསང་སྔགས་སྤྱོད་པའི་གྲོགས༔ མུ་དྲ་མཚན་ལྡན་བརྟག་ཐབས་ནི༔ རང་བཞིན་འོག་མིན་ཞིང་དང་གནས་ཀྱི་ཞིང༔ དོན་གྱི་ཞིང་དང་ལྔ་ལྡན་བཀོད་པའི་ཞིང༔ རང་བཞིན་སྤྲུལ་པའི་ཞིང་དང་ཡུལ་སོ་གཉིས༔ ཉི་ཤུ་རྩ་བཞི་དུར་ཁྲོད་བརྒྱད་ལ་སོགས༔ སྦས་དོན་ཞིང་དང་རང་བྱུང་གནས་རྣམས་སུ༔ འབུམ་ཕྲག་མཁའ་འགྲོའི་སྒྱུ་འཕྲུལ་བསམ་མི་ཁྱབ༔ ངོ་བོ་སྐུ་གསུམ་རྣམ་པ་སྣ་ཚོགས་ ༥༨༽སྟོན༔ འཁོར་འདས་ཡོངས་ཁྱབ་འགྱུར་མེད་ནམ་མཁའི་ངང༔

རང་བཞིན་མ་འགགས་ཐུགས་རྗེའི་ཆོ་འཕྲུལ་ལས༔ རིགས་ལྔའི་རིགས་ཅན་མི་མོའི་རྣམ་པར་འཕྲུལ༔ པད་ཅན་དུང་ཅན་རི་དྭགས་མིག་ཅན་དང༔ གླང་པོ་ཅན་དང་དཔལ་བེའུ་ཅན་དང་ལྔ༔ དེ་ལ་རབ་ལྔ་འབྲིང་ལྔ་ཐ་མ་ལྔ༔ རབ་ལྔ་ཡོན་ཏན་ཀུན་ཚང་རེག་གྲོལ་མཆོག༔ ཡིད་བཞིན་ནོར་བུ་ལས་ལྷག་ཤིན་ཏུ་དཀོན༔ འབྲིང་ལྔས་ཉམས་རྟོགས་སྤེལ་ཞིང་ལོངས་སྤྱོད་འབྱོར༔ ཐ་མ་རྣམས་ལ་འབྲེལ་དུ་མི་རུང་ཞིང༔ ཚོགས་འཁོར་གྲལ་བཞག་སྨིན་གྲོལ་གདམས་པ་བསྩལ༔ དེ་དག་གནས་སྐྱེས་ཞིང་ལས་སྐྱེས་པ་དང༔ གྲོང་སྐྱེས་བསྐྱེད་རྫོགས་ལ་གནས་སྔགས་ལས་སྐྱེས༔ མ་ངེས་ཚུལ་དུ་རྣལ་འབྱོར་ཉམས་རྟོགས་སྤར༔ ས་མ་ཡ༔ དེ་ལ་གནས་སྐྱེས་ནི་རྒྱ་གར་རྡོ་རྗེ་གདན་དང༔ ཨོ་རྒྱན་གྱི་ཡུལ༔ གངས་ཏི་སེ༔ ལྷོ་བྲག་གནས་གསུམ༔ བསམ་ཡས་གནས་གསུམ༔ ར་ས་འཕྲུལ་སྣང༔ ཙཱ་རིཿཔདྨ་བཀོད་སོགས་སྔོན་བྱོན་གྱི་རྒྱ་བོད་རིག་འཛིན་གྲུབ་ཐོབ་རྣམས་ཀྱིས་བྱིན་གྱིས་བརླབས་པའི་གནས་སུ་འབྱུང་བའི་མུ་དྲ་ནི་གནས་སྐྱེས་ཀྱི་མཁའ་འགྲོ་སྟེ༔ རིགས་ལྔའི་རིགས་ཅན་ཤ་སྟག་ཡིན་པས་ཞིང་སྐྱེས་ ༥༩༽སོ༔ སྔགས་སྐྱེས་ནི༔ ཨོ་རྒྱན་ཆེན་པོའི་རྒྱལ་ཚབ་ཐབས་ལ་བརྟེན་པ་དག་གི་རིགས་སྲས་སུ་འབྱུང་བ་གནས་གསུམ་མཁའ་འགྲོའི་རིགས་སམ་རབ་འབྲིང་ཐ་མ་གསུམ་གྱི་མུ་དྲའི་མཚན་རྟགས་ཚང་བ་ནི་སྔགས་སྐྱེས་ཀྱི་མཁའ་འགྲོའོ༔ གྲོང་སྐྱེས་ནི༔ འཇིག་རྟེན་གྱི་ཡུལ་གྲོང་ཁྱིམ་དཀར་ཕྱོགས་ཀྱི་གནས་སུ་འབྱུང་བའི་མུ་དྲ་སྟེ༔ དོན་དུ་ལྷན་སྐྱེས་ཡེ་ཤེས་ཀྱི་མཁའ་འགྲོའི་སྒྱུ་འཕྲུལ་རབ་འབྲིང་ཐ་མའི་ཚུལ་དུ་འབྱུང་བ་ནི་གྲོང་སྐྱེས་མའོ༔ སྤྱིར་བུད་མེད་བདུན་ནམ་ཉེར་ལྔའམ་བརྒྱ་རྩའི་ནང་དུ་ཡེ་ཤེས་མཁའ་འགྲོ་ཡང་དག་པ་གཅིག་ཡོད་པར་ངེས་སོ༔ དེ་རྣམས་མི་ནག་གླང་རྒན་ལྟ་བུ་གཉའ་ལྡེབ་མཁན་དང༔ སོ་ཐར་གྱི་ལམ་དུ་ཞུགས་ཤིང་གསང་སྔགས་ལ་སྐུར་འདེབས་བྱེད་པ་དབང་སྐལ་དང་མི་ལྡན་པའི་གང་ཟག་དང་འཕྲད་དུ་མི་རུང་ཞིང༔ གལ་ཏེ་ཕྲད་པར་གྱུར་ན་ཡིད་བཞིན་གྱི་ནོར་བུ་འདམ་ཁྲོད་དུ་ལྷུང་བ་དང་འདྲ་སྟེ༔

ཚེ་བསོད་དཔལ་འབྱོར་དབང་ཐང་གཟི་བརྗིད་རྣམས་ཉམས་ཤིང་ཕྱི་མ་ངན་སོང་དུ་འགྲོ་བའི་རྒྱུ་བྱེད་པར་ངེས་སོ༔ བུ་མོ་འདི་དག་རྣལ་འབྱོར་པའི་འདོད་ཆགས་ལ་བརྟེན་ནས་རིག་པའི་བཙན་ས་ཟིན་པ་དང་ཟུང་འཇུག་མྱུར་ལམ་བགྲོད་པའི་གྲོགས་ཁྱད་པར་ཅན་ཡིན༔ ཚེ་ཆོས་ ༦༠༽ལོངས་སྤྱོད་ཐམས་ཅད་གོང་འཕེལ་དུ་བྱེད་པ་དང་དོན་གཉིས་འགྲུབ་པའི་ནོར་བུ་རིན་པོ་ཆེ་དང་འདྲའོ༔ རིགས་ངན་གྱི་བུད་མེད་རྣམས་ནི་ཡུལ་ཁམས་ནག་ཕྱོགས་སུ་སྐྱེ་པ་དང༔ མི་མིན་གྱིས་གནས་སུ་སྐྱེ་འགྲོའི་སྲོག་ལ་རྒོལ་བ་ཤ་ཟ་འདྲེ་མོའི་རིགས་དང་ལྷག་ལེན་མཆོད་སྦྱིན་གྱི་གྲལ་དུ་རྒྱུ་བ་ཤུགས་འགྲོ་མ་སྟེ༔ དེ་དག་རྣམས་ནི་བསྐྱེད་རྫོགས་མཐར་ཕྱིན་པའི་རྣལ་འབྱོར་པས་དབང་བསྐུར་དམ་བཞག་བྱས་ནས་མཐར་ཡེ་ཤེས་ཀྱི་མཁའ་འགྲོའི་ལས་བྱེད་དུ་གྱུར་ནས་སྲིད་པ་ལས་ལྡོག་པར་འགྱུར་བ་ཡིན་ནོ༔ ས་མ་ཡ༔ པདྨ་ཅན་ནི་མཚན་ཉིད་བཅུ་གསུམ་དང་ལྡན་ཏེ༔ མདོག་དཀར་ལ་ཅུང་ཟད་དམར་བ༔ བཞིན་མཛེས་ཤིང་དྲི་ཞིམ་པ༔ ཡན་ལག་ཕྲ་ཞིང་རྐེད་པ་ལྡེམ་པ༔ སྐྲ་གནག་སྣུམ་སྔོ་མདངས་ཆགས་པ༔ སོ་དཀར་ཞིང་ལྕེ་རྩེ་རྣོ་བ༔ སྨེ་བ་དཔྲལ་མགྲིན་སྙིག་ག་རྣམས་སུ་ཡོད་པ༔ ནུ་མ་འབུར་ཞིང་བྷ་ག་རྒྱས་པ༔ པདྨའི་བུག་སྒོ་དོག་ཅིང་བདེ་བ་བསྐྱེད་སླ་བ་རྣམས་ཕྱི་ལུས་ཀྱི་མཚན་ཉིད་དོ༔ ནང་རྩའི་མཚན་ཉིད་ནི༔ མཐོང་བས་ཡིད་ཆགས་ཤིང༔ བལྟས་པས་བདེ་བ་བསྐྱེད་པ༔ རྩ་དབུ་རྐྱང་རོ་གསུམ་ལ་རྩ་མདུད་ཉུང་བའི་རྟགས་སུ་སྐད་ཕྲ་ལ་འཁྱུགས་པ༔ ༦༡༽སྦྱོར་བས་ཁམས་དང་ཉམས་རྟོགས་ཡོན་ཏན་འཕེལ་བ་ནི་ནང་རྩའི་མཚན་ཉིད་དོ༔ གསང་བ་སེམས་ཀྱི་མཚན་ཉིད་ནི༔ སྔགས་ལ་དད་ཅིང་སེམས་རྒྱུད་དྲང་བ༔ གཡོ་སྒྱུ་མེད་ཅིང་སྙིང་རྗེ་ཆེ་བ༔ གཏོང་ཕོད་ཆེ་ཞིང་མཆོད་སྦྱིན་ལ་བརྩོན་པ༔ དམ་ཚིག་ལྡན་ཅིང་བསྐྱེད་རྫོགས་ཀྱི་གནད་ལ་མི་རྨོངས་པ༔ ཉོན་མོངས་ཆུང་ཞིང་མཆེད་ལྕམ་ལ་བརྩེ་གདུང་ཆེ་བ༔ བླ་མ་ལྷ་ལ་གུས་པ༔ ཉམས་རྟོགས་ཡོན་ཏན་དང་ལྡན་པ་ནི་གསང་བ་སེམས་ཀྱི་མཚན་ཉིད་དོ༔

ས་མ་ཡ༔ དུང་ཅན་མ་ནི༔ ཕྱི་ལུས་ཀྱི་མཚན་ཉིད་དཀར་ལ་སྣུམ་པའི་མདངས་ཅན༔ ནུ་མ་འབུར་ཞིང་པདྨ་རྒྱས་པ༔ སྐྲ་གནག་ཅིང་གཡས་སུ་འཁྱིལ་བ༔ སོ་དཀར་ཞིང་སོ་ཕྲེང་མཉམ་པ༔ ཡན་ལག་འཕེན་སྡུད་སླ་ཞིང་རྐེད་པ་ལྡེམ་པ༔ སྨེ་བ་མཆན་དང་དཀུ་ལ་ཡོད་པ་ནི་ལུས་ཀྱི་མཚན་ཉིད་དོ༔ ནང་རྩའི་མཚན་ཉིད་ནི༔ རོ་རྐྱང་དབུ་མ་དང་རྩ་འཁོར་རྣམས་སུ་ཁྲག་དང་ཆུ་སེར་ཉུང་བའི་རྟགས་སུ་ཡན་ལག་ཕྲ་ལ་བསྐྱོད་པ་སླ་བ༔ རྒྱུ་བའི་རླུང་ཉམ་ཆུང་ཞིང་འགྲོ་འདུག་སྤྱོད་ལམ་ལ་བདེ་བ་ནི་རྩ་ཡི་མཚན་ཉིད་དོ༔ གསང་བ་སེམས་ཀྱི་མཚན་ཉིད་ ༦༢༽ནི༔ རྒྱུད་ཞི་ཞིང་དུལ་བ༔ ཉོན་མོངས་ཆུང་ཞིང་སྔགས་ལ་གུས་པ༔ དག་སྣང་ཆེ་ཞིང་དམ་ཚིག་ཐུབ་པ༔ སྙིང་རྗེ་ཆེ་ཞིང་ངང་རྒྱུད་འཇམ་པ༔ འགྲོགས་ན་བདེ་ཞིང་ཕྱི་ཐག་རིང་བ་ནི་གསང་བའི་མཚན་ཉིད་དོ༔ རི་དྭགས་མིག་ཅན་ནི༔ ཕྱི་ལུས་ཀྱི་མཚན་ཉིད་མདོག་དཀར་ལ་སྨུག་ཤས་ཆེ་བ༔ ཕུང་པོ་སྒྱུ་རྩལ་སྒོད་ཅིང་བཞིན་ལེགས་པ༔ ནུ་མ་འབུར་ཞིང་བྷ་ག་རྒྱས་པ༔ སྐྲ་ནག་ལ་སོ་ཕྲེང་མཉམ་པ༔ རི་དྭགས་ཀྱི་མིག་དང་འདྲ་བ་དཀར་ནག་ཕྱེད་པ༔ ཁ་ཆུང་ཞིང་སོ་སེར་བ༔ མཆེ་བ་ཟུར་རྣོ་བ༔ ལྕེ་སྲབ་པས་གཏམ་བརྗོད་པ་ལ་མཁས་པ༔ ལུས་བོང་ཆེ་ཞིང་ཡན་ལག་སྐྱོན་མེད་པ༔ རྐེད་པ་ཕྲ་ཞིང་བདེ་བའི་སྒྱུ་རྩལ་ལ་མཁས་པ་རྣམས་ནི་ལུས་ཀྱི་མཚན་ཉིད་དོ༔ ནང་རྩའི་མཚན་ཉིད་ནི༔ རོ་རྐྱང་དབུ་གསུམ་ལ་རྩ་མདུད་ཉུང་བ་དང༔ ཁྲག་དང་ཆུ་སེར་གྱིས་མ་དགོས་པའི་རྟགས་སུ་དབང་པོའི་སྒོ་ལ་སྐྱོན་མེད་ཅིང་རྩ་རིང་ཞིང་རྣོ་བས་བདེ་བ་མཆོག་ཏུ་སྟེར་བ་རྣམས་ནི་ནང་རྩའི་མཚན་ཉིད་དོ༔ གསང་བ་སེམས་ཀྱི་མཚན་ཉིད་ནི༔ དག་སྣང་ཕྱོགས་མེད་དུ་ཡོད་པ༔ བླ་མ་ལྷ་དང་རྡོ་རྗེ་མཆེད་ལྕམ་ལ་དད་ཅིང་གུས་པ༔ ༦༣༽གསང་སྔགས་ཀྱི་ལམ་ལ་སློབ་སླ་བ༔ བསྐྱེད་རྫོགས་ལ་ཡིད་ཆེས་ཤིང་བྱང་ཆུབ་ཀྱི་སེམས་དང་ལྡན་པ་ནི་སེམས་ཀྱི་མཚན་ཉིད་དོ༔ ས་མ་ཡ༔ གླང་པོ་ཅན་མ་ནི༔ ཕྱི་ལུས་ཀྱི་མཚན་ཉིད་ལུས་ལ་གཉེར་མ་མེད་ཅིང་བཞིན་མཛེས་པ༔

མདོག་སྔོ་ལ་དམར་བའི་མདངས་ཆགས་པ༔ སྐྲག་ནག་ཅིང་སྣུམ་པ༔ སྐད་ཅུང་ཟད་ཕྲ་ཞིང་སྣ་རྩེ་རྣོ་བ༔ ནུ་མ་གཏིང་ཕྲ་ཞིང་པདྨའི་སྒོ་ཅུང་ཟད་དོག་པ༔ སྨེ་བ་མཆན་གཡས་དང་ལྟེ་འོག་ཏུ་ཡོད་པ་ནི་ལུས་ཀྱི་མཚན་ཉིད་དོ༔ ནང་རྩའི་མཚན་ཉིད་ནི༔ རྩ་གསུམ་ལོ་འདབ་ཡལ་ག་མང་ཞིང་ཡར་སྣེ་གསུམ་ཁ་དང་སྣ་ལ་ཟུག་པས་ཁ་ཆུང་ཞིང་ལྕེ་སྲབ་ལ་རྣོ་ཞིང་མཛེས་པའོ༔ གསང་བ་སེམས་ཀྱི་མཚན་ཉིད་ནི༔ ཞི་དུལ་བྱང་སེམས་དང་ལྡན་པ༔ མིག་སེར་ཆུང་ཞིང་སྔགས་ལ་དད་པ༔ ཤེས་རབ་རྣོ་ཞིང་དག་སྣང་ཆེ་བ༔ ལོག་ལྟ་ཆུང་ཞིང་ངང་རྒྱུད་འཇམ་པ༔ ཉམས་སྣང་གསལ་ཞིང་ཕྲག་དོག་ཆུང་བ་ནི་གསང་བ་སེམས་ཀྱི་མཚན་ཉིད་དོ༔ ས་མ་ཡ༔ དཔལ་བེའུ་མ་ནི༔ ཕྱི་ལུས་ཀྱི་མཚན་ཉིད་ལུས་བོང་རིང་ཞིང་ཆ་སྙོམས་པ༔ རྐེད་པ་ཕྲ་ཞིང་མདོག་དཀར་ ༦༤༽བ༔ ཡན་ལག་རྣམས་འཕེན་སྡུད་སླ་ཞིང་པོ་ཕོ་བྲང་མཉམ་པ༔ སྨེ་བ་སྙིང་ག་དང་སོག་འདབ་གཡས་ན་ཡོད་པ༔ གཉེར་མ་ཉུང་ཞིང་ཡིད་འཕྲོག་པ༔ འགྲོགས་ན་བདེ་བ་རྣམས་ནི་ལུས་ཀྱི་མཚན་ཉིད་དོ༔ ནང་རྩའི་མཚན་ཉིད་ནི༔ དབུ་རྐྱང་རོ་གསུམ་མདུད་པ་ཉུང་ཞིང་བདེ་བའི་རྩ་རྣོ་ཞིང་འཕར་བ༔ རླུང་གི་རྒྱུ་བ་རགས་ཤིང་སྒྱུ་རྩལ་རྒོད་པ་ནི་ནང་རྩའི་མཚན་ཉིད་དོ༔ གསང་བ་སེམས་ཀྱི་མཚན་ཉིད་ནི༔ སྙིང་རྗེ་ཆེ་ཞིང་དད་པ་དང་དག་སྣང་ཆེ་བ༔ བརྩོན་འགྲུས་ལྡན་ཅིང་སྔགས་ལ་མོས་པ༔ མཆེད་གྲོགས་ལ་བརྩེ་དུང་ཆེ་ཞིང་གུས་པ༔ རིམ་གཉིས་ཀྱི་ལམ་ཉམས་སུ་ལེན་པ་ལ་མོས་པ་ནི་གསང་བ་སེམས་ཀྱི་མཚན་ཉིད་དོ༔ ས་མ་ཡ༔ དེ་ལྟར་རིགས་ཅན་གྱི་མུ་དྲ་ལྔ་ནི་གསང་སྔགས་བླ་ན་མེད་པའི་ལམ་ཉམས་སུ་བླང་བའི་གྲོགས་སུ་བསྔགས་པ་ཡིན༔ དེ་ལས་ཀྱང་པདྨ་ཅན་རབ་ནི་རེག་གྲོལ་གྱི་མུ་དྲ་ཡིད་བཞིན་གྱི་ནོར་བུ་དང་འདྲ་སྟེ་ཤིན་ཏུ་དཀོན་པའི་གནས་སོ༔ སྤྱིར་ཕྱི་ལུས་ཀྱི་མཚན་ཉིད་མདོག་དཀར་ལ་དམར་མདངས་ཆགས་པ༔ སྣུམ་ལ་མཛེས་ཤིང་དྲི་ཞིམ་པ༔ རྐེད་པ་ཕྲ་ཞིང་ཤ་ཚགས་དམ་པ༔ སོ་དཀར་ཞིང་ལྕེ་སྲབ་པ༔ སྐྲ་

༦༥༽གནག་ལ་ཅུང་ཟད་སྔོ་མདངས་ཆགས་ཤིང་སྣུམ་པ༔ སྐད་ཕྲ་ཞིང་འགྱུར་ཁུག་ལྡེབ་པ༔ ཁ་ཆུང་ཞིང་མཆུ་ཅུང་ཟད་རིང་བ་བིམྦའི་མདོག་ལྟར་དམར་བ༔ མཐོང་བས་ཡིད་འཕྲོག་ཅིང་འདོད་པ་འཕྲལ་དུ་སློང་བ༔ ཤ་འཇམ་ཞིང་འཁྲིལ་ན་བདེ་བ༔ དཔའ་བོ་རབ་ལ་དབང་ཕྱིར་གནས་ལྔ་དང་བརླ་གཡས་གཡོན་རྣམས་སུ་སྨེ་བ་ཡོད་པ༔ སྣ་ཡི་རྩེ་སྣོ་ཞིང་ཁ་ནས་ཨུཏྤ་ལའི་དྲི་ངང་ལྡང་བ༔ མིག་ཀྱང་པདྨའི་སྤྱན་དང་བྱང་ཆུབ་སེམས་དཔའི་སྤྱན་དང་རི་དྭགས་ཀྱི་མིག་དང་ལྡན་པ༔ ཡན་ལག་ཕྲ་ལ་སྤྱོད་ལམ་མཛེས་པའོ༔ ནང་རྩ་ཡི་མཚན་ཉིད་ཀྱང་རྩ་གསུམ་མདུད་པ་ཉུང་ཞིང་ཁྲག་དང་ཆུ་སེར་གྱིས་མ་གོས་པའི་རྟགས་སུ་བདེ་སྟོང་གི་ཡེ་ཤེས་འབར་ཞིང་བལྟས་ན་ཚིམ་པ༔ རེག་ན་བདེ་བ་ཁྱད་པར་ཅན་སྟེར་བ༔ པདྨའི་བུག་སྒོ་དོག་ཅིང་ཕྱི་དབྱིབས་ཟླུམ་པོ་དང་གྲུ་བཞི་དང་ཟླ་གམ་དང་ཟུར་གསུམ་མམ་ཆོས་འབྱུང་གི་རྣམ་པར་གནས་སོ༔ བདེ་བའི་རྩ་ཡང་རིགས་ལྔའི་རྩ་དབྱིབས་སོ་སོར་ལྡན་ཅིང་རྩ་རྩེ་ཕྲ་ལ་ཉུག་ཉུག་ཏུ་འཕར་ནས་རེག་པའི་ལམ་ཆེལ་བ༔ འཕྲད་པའི་ཚེ་རྡོ་རྗེ་ངལ་དུབ་མེད་ཅིང་བདེ་བ་བསྐྱེད་པ༔ དེ་ཡང་བདེ་བའི་རྩ་ ༦༦༽ཕྲ་ཞིང་རིང་བ་འོག་སྒོར་གནས་པ༔ དགའ་བའི་རྩ་ལ་ངེས་ཤིང་ཕྲ་ལ་མྱུར་བ༔ འཕྲད་པ་ཙམ་གྱིས་བདེ་སྟེང་གི་ཡེ་ཤེས་མངོན་དུ་གྱུར་ནས་ཟུང་འཇུག་གི་ལམ་ལ་དཀའ་ཚེགས་མེད་པར་གྲོལ་ནུས་པ་ཡིན་ནོ༔ གསང་བ་སེམས་ཀྱི་མཚན་ཉིད་ནི༔ སྒོ་གསུམ་ཞི་ཞིང་དུལ་བ༔ སྙིང་རྗེ་ཆེ་ཞིང་ཡར་མཆོད་མར་སྦྱིན་ལ་དགའ་བ༔ གསང་སྔགས་ལ་ཡིད་ཆེས་ཤིང་བསྐྱེད་རྫོགས་དང་ལྡན་པ༔ བླ་མ་ལྷ་ལ་དག་སྣང་དང་བརྩེ་གདུང་ཆེ་བ༔ ཉོན་མོངས་ཆུང་ཞིང་ཤེས་རབ་ཆེ་བ༔ རྒྱུད་དྲང་ཞིང་མིག་སེར་ཆུང་བ༔ བྱང་ཆུབ་ཀྱི་སེམས་དང་ལྡན་ཞིང་རིམ་གཉིས་ཀྱི་ལམ་ལ་བརྩོན་པ༔ རྟག་ཏུ་དམན་ས་བཟུང་ཞིང་ཕྲག་དོག་ཆུང་བ༔ རྣལ་འབྱོར་པ་ལ་དད་ཅིང་ཅི་གསུང་ཚད་མར་འཛིན་པ༔ གཏོང་ཕོད་ཆེ་ཞིང་ཐབས་ལ་མཁས་པ༔ བླ་མ་དང་མཆེད་གྲོགས་ལ་བརྩེ་གདུང་ཆེ་ཞིང་ཚུལ་དང་མཐུན་པ༔

འགྲོགས་ན་བདེ་བ་དང་མཐུན་པ་ཡིན་ནོ༔ ས་མ་ཡ༔ དེར་ཕྲད་པས་རྣལ་འབྱོར་པའི་བསྐྱེད་རྫོགས་ཀྱི་གྲོགས་སུ་འགྲོ༔ ཚེ་ཆོས་བསོད་ནམས་གདུལ་བྱ་རྒྱས༔ ཉམས་རྟོགས་ཀྱི་ཡོན་ཏན་དང་ལྡན༔ ཟུང་འཇུག་གི་རྟོགས་པ་མཐར་ཕྱིན་ནས་འོག་མིན་གྱིས་གནས་སུ་ ༦༧༽བགྲོད་པའི་ལམ་གྲོགས་ཁྱད་པར་ཅན་ཡིན་ནོ༔ དེ་ལྟར་རབ་འབྲིང་ཐ་མ་གསུམ་གང་ཡིན་ཀྱང་གྲོང་པའི་ཆོས་ཀྱིས་མ་གོས་པ་དང༔ མ་སྨིན་པའི་སད་ཀྱིས་མ་ཕོག་པ་དང༔ སྡིག་ཅན་དམ་ཉམས་དང་མ་འདྲེས་ཤིང༔ བཅུ་གཉིས་བཅུ་དྲུག་ཉི་ཤུ་མ་སྟེ་ལྷ་ཀླུ་མིའི་བུ་མོ་ཞེས་ན་ཚོད་དེ་རྣམས་ལས་མ་ཡོལ་བ་བསྟེན་པ་གལ་ཆེ༔ ཁྱད་པར་དུ་ནང་རྩ་དང་གསང་བ་སེམས་ཀྱི་མཚན་ཉིད་གལ་ཆེ་བ་ཡིན་ནོ༔ དེ་ལྟར་མཚན་ཉིད་དང་ལྡན་པའི་ཕྱག་རྒྱ་དེ་ཉིད་ཐབས་ཁྱད་པར་ཅན་གྱིས་བཀུག་ནས་དང་པོ་དབང་གིས་རྒྱུད་སྨིན་པར་བྱིན་གྱིས་བརླབས༔ དེ་ནས་གྲོལ་བྱེད་ཀྱི་ཁྲིད་བསྩལ་ནས་སྨོན་འཇུག་དོན་དམ་བྱང་ཆུབ་ཀྱི་སེམས་བསྒོམ་པ་དང༔ གསང་སྔགས་བླ་མེད་ཀྱི་བསྐྱེད་རྫོགས་ལ་བསླབ་ཅིང་རིམ་གཉིས་ལ་དྲོད་རྟགས་ཐོན་པར་བྱ༔ སོ་བྱང་སྔགས་གསུམ་གྱི་དམ་ཚིག་རྣམས་མིག་འབྲས་བཞིན་བསྲུང་བ་དང༔ ལམ་ལྔ་ས་བཅུ་རིམ་བགྲོད་ཀྱི་ཚུལ་དུ་གསང་སྔགས་ཀྱི་ལམ་ལ་ཞུགས་པར་བྱ་བ་ནི་གནད་དམ་པ་ཡིན་པར་ཤེས་པར་བྱའོ༔ ས་མ་ཡ༔ གཞན་ཡང་རྐང་འཇིབ་མ༔ རུས་འཆའ་མ༔ དབུགས་ལེན་མ༔ མདངས་འཕྲོག་མ་སོགས་ནི་དམ་སྲི་མིའི་གཟུགས་སུ་བརྫུས་ནས་གསང་སྔགས་ཀྱི་ལམ་ལ་ ༦༨༽བར་ཆད་རྩོམ་ཞིང་དངོས་གྲུབ་འཕྲོག་པར་བྱེད་པའི་ཆོམ་རྐུན་མ་ཞེས་གྲགས་སོ༔ དེ་རྣམས་ནི་ཡུལ་ནག་ཕྱོགས་རྣམས་སུ་རིགས་རུས་ངན་པའི་ལུས་སུ་སྐྱེ་བ་ཡིན༔ དེ་ཡང་ཕྱི་ལུས་ཀྱི་མཚན་ཉིད་ལུས་བོང་ཆེ་བ་མདོག་སྔོ་ལ་ནག་པ༔ སྐྲ་ནག་ཅིང་སེར་ལ་རྩུབ་པ༔ མིག་ཆུང་ཞིང་མཁུར་ཚོས་མཐོ་བ༔ སྣ་མཐོ་ཞིང་གདོང་པ་ཉག་པ༔ ཡན་ལག་རྣམས་ཆ་མི་སྙོམས་ཤིང་ཤ་ཚགས་ལྷོད་པ༔ གཉེར་མ་མང་ཞིང་སྐྲ་དང་བ་སྤུ་རིང་བ༔

ནུ་མ་རྒྱས་ཤིང་ཆེ་བ༔ གསང་སྤུ་མང་བ༔ ཧམ་པ་དང་རུལ་བའི་དྲི་བྲོ་བ༔ ཡིད་དུ་མི་འོང་ཞིང་འགྲོགས་ན་བློ་སུན་པ་རྣམས་ནི་ཕྱིའི་མཚན་ཉིད་དོ༔ ནང་རྩའི་མཚན་ཉིད་ནི༔ རྩ་དབུ་སྐྱང་རོ་གསུམ་ལ་མདུད་པ་མང་ཞིང་ཤེས་རབ་ཀྱི་རྩ་མགོ་ཐུར་དུ་བསྟན་ཅིང་ཁྲག་དང་ཆུ་སེར་གྱིས་གོས་པ༔ རྩ་གཞན་རྣམས་ཀྱང་ཡ་ཡོ་འཁྱག་འཁྱོག་ཆེ་བ་རྣམས་ནི་ནང་རྩའི་མཚན་ཉིད་དོ༔ གསང་བ་སེམས་ཀྱི་མཚན་ཉིད་ནི༔ དད་པ་དང་དག་སྣང་ཆུང་ཞིང་བློ་མང་བ༔ ངང་རྒྱུད་རྩུབ་ཅིང་གཏོང་ཕོད་ཆུང་བ༔ སེམས་རྒྱ་ཆུང་ཞིང་ཉོན་མོངས་ཆེ་བས་ཕན་ཚུན་ལ་མིག་སེར་དང་ཚིག་རྩུབ་སྨྲ་བ༔ ཆོས་བརྒྱད་ལ་ ༦༩༽བློ་ཕུག་གཏད་ཅིང་ཆོས་ལ་རྩོལ་བ་ཞན་པ་སོགས་ནི་སེམས་ཀྱི་མཚན་ཉིད་དོ༔ ས་མ་ཡ༔ མཚན་ངན་གྱི་མུ་དྲ་འདི་རྣམས་ནི་བསྟེན་དུ་མི་རུང་ཞིང་མཆོག་ཐུན་གྱི་དངོས་གྲུབ་དང་ཚེ་ཆོས་ནོར་གསུམ་ཡེ་ཤེས་ཡོན་ཏན་བསོད་ནམས་གདུལ་བྱ་ཐམས་ཅད་ལ་རེག་ཕུང་གི་དུག་དང་འདྲ་བ་ཡིན༔ ཡུགས་ས་དམ་ཉམས་རིགས་རྒྱུད་གཅིག་པ་དང༔ སོ་ཐར་ལ་ཞུགས་པ༔ སྡིག་ཅན་སོགས་སྐྱེས་པ་གཞན་གྱིས་བཙོགས་ཤིང་སད་ཕོག་པ་རྣམས་བསྟེན་ན་སྒྲུབ་པ་པོ་སངས་རྒྱས་ཀྱི་སར་བཞུགས་པ་གཅིག་ཡིན་ཀྱང་གདུལ་བྱ་ཕྲིན་ལས་གཏན་ནས་འབྱུང་མི་སྲིད་དོ༔ སྔགས་ལ་མ་བརྟེན་ཀྱང་བླ་མས་གནང་བའི་ཡུམ་སྐལ་ནི༔ མ་དང་བུ་མོ་སྲིང་མོ་དང་དབང་གྲལ་གཅིག་ཏུ་འཚོགས་པའི་གྲོགས་རྣམས་འདོད་པས་ཚིམས་པར་བྱས་ན་ས་བཅུ་རིམ་གྱིས་བགྲོད་ནས་མཆོག་གི་དངོས་གྲུབ་རྣམ་མཁྱེན་སངས་རྒྱས་ཀྱི་གོ་འཕང་ཚེ་འདིར་ཐོབ་པར་འགྱུར་རོ༔ ས་མ་ཡ༔ དེ་ལྟར་རྣལ་འབྱོར་རབ་འབྲིང་ཐ་གསུམ་གྱི་ཚུལ་དུ་རིག་མའང་དེ་བཞྀན་དུ་དབང་བར་འགྱུར་བ་ཡིན༔ མ་རིག་མ་རྟོགས་ཤིང་འདོད་པའི་དབང་གིས་སྡོམ་དང་བསླབ་པ་དམ་ཚིག་གི་ ༧༠༽གནས་རྣམས་ལས་འདའ་བའི་ལས་ནི་ནམ་ཡང་མི་བགྱིད་དོ༔ ཕྱི་ནང་གི་སྟོང་ར་དང་རླུང་བཅུ་ལ་དབང་འབྱོར་ན་སྔགས་ཀྱི་དགོངས་དོན་མཐར་ཕྱིན་ནས་ཚེ་འདིར་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པའི་ཕྱིར་བདེ་སྟོང་ཟུང་འཇུག་གི་གདམས་པའི་སྨིན་གྲོལ་གྱི་ལམ་ལ་བསླབ་པར་བྱ་བ་ནི་གནད་ཡིན་ནོ༔

ལོ་ཟླར་རིམ་གཉིས་ཀྱི་ལམ་ལ་བརྩོན་པ་བས་ཀྱང་རྣལ་འབྱོར་པའི་ཉམས་རྟོགས་དང་ཡེ་ཤེས་ཡོན་ཏན་གདུལ་བྱ་སྙན་གྲགས་ཐམས་ཅད་གོང་འཕེལ་དུ་འབྱུང་བ་ནི་སྔགས་ཀྱི་ཁྱད་ཆོས་སོ༔ ས་མ་ཡ༔ དེ་ནས་སྔགས་ཀྱི་འོད་གསལ་མངོན་དུ་བྱེད་པའི་ཐབས་ལ༔ གཏུམ་མོ་ཕྱག་རྒྱར་སྦྱོར་བས་ཀུན་རྟོག་བརྒྱད་ཅུའི་རྟོག་པ་བཅོམ༔ བདེ་སྟོང་དགའ་བ་བཞི་དང་སྟོང་བཞིའི་འོད་གསལ་མངོན་དུ་གྱུར༔ ཡིད་ལས་འདས་པའི་ཡེ་ཤེས་མངོན་སུམ་སར་མཐོང་བར་འགྱུར་བ་ཡིན༔ དེ་ཡང་རྩ་བ་ཕྱག་རྒྱ་མ་མཚན་ཉིད་དང་ལྡན་པ་ལ་རག་ལས་པས༔ དང་པོ་བྱིན་གྱིས་བརླབས་པའི་ཐབས་ནི༔ སིན་རྒྱུ་ར་དང་ལི་ཁྲི་བྱང་སེམས་རྣམས་བསྲེས་ཏེ་མེ་ལོང་ལ་ཧ་རི་ནི་ས་བཞི་དགའ་འཁྱིལ་གྱི་དབུས་སུ་བཀོད་ལ༔ མི་མོ་དེ་ཉིད་བསྐྱེད་བསྟིམ་བྱས་ནས་སྐད་ཅིག་གིས་རྡོ་རྗེ་རྣལ་འབྱོར་མ་དམར་མོར་ ༧༡༽གསལ་བའི་གནས་ལྔའི་རྩ་འཁོར་དབུ་རྐྱང་གནས་ཐམས་ཅད་དཔའ་བོ་མཁའ་འགྲོ་འབུམ་གྱི་བཀོད་པ་ཡོངས་སུ་རྫོགས་པར་གསལ་བཏབ༔ གསང་བ་པདྨ་འདབ་བཞིར་བསྒོམ་པ་ལ་ཧ་རི་ནི་ས་དང་དབུས་སུ་བྃ་ཡིག་བཀྲག་འབར་བར་བསྒོམ་པ་ལས་འོད་ཟེར་འཕྲོས༔ དཔའ་བོ་རྣམས་ཀྱི་ཐུགས་རྒྱུད་བསྐུལ༔ མཁའ་སྤྱོད་ཀྱི་མཁའ་འགྲོ་མ་རྣམས་སྤྱན་དྲངས་ནས་ཕྱག་རྒྱ་དང་གཉིས་སུ་མེད་པར་ཐིམ༔ ཌཱ་ཀི་ནི་ཧྲིང་ཧྲིང་སྟྭམ༔ ཞེས་མང་དུ་བཟླས་ཏེ་མེ་ལོང་ངོས་ཀྱི་རྫས་རྣམས་མི་མོའི་གནས་ལྔར་བྱུགས་པས་བྱིན་གྱིས་བརླབས་པར་འགྱུར་རོ༔ དེ་ནས་ཚོགས་ཀྱི་འཁོར་ལོར་བསྐོར་ནས་དགའ་སྟོན་ལ་རོལ༔ ཆོས་སྐྱོང་ལ་གཉེར་བཅོལ་སོགས་བྱའོ༔ ས་མ་ཡ༔ སྒྱུ་ལུས་སྟོང་ར་ལ་བསླབ་པ་ནི༔ བདག་ཉིད་རྡོ་རྗེ་རྣལ་འབྱོར་མ་དམར་མོ་གསལ་བའི་སྤྱི་བོ་བདེ་ཆེན་གྱི་འཁོར་ལོར་ཧཾ་ཡིག་དཀར་པོ་བཀྲག་འབར་བར་གསལ་བ་དང༔ ལྟེ་བའི་འཁོར་ལོར་ཨ་ཤད་དམར་པོ་མཚན་ཉིད་བཞི་ལྡན་བསྒོམ༔ རོ་རྐྱང་གཉིས་ནས་རགས་པའི་རླུང་རྔུབས་ཏེ་ཕྲ་བའི་རླུང་ལ་བསྒྱུར༔ ཕྲ་རགས་གཉིས་སུ་མེད་པར་རྩོལ་བའི་རླུང་ལ་དྲངས་

༧༢༽ནས་སྐད་ཅིག་གིས་རང་ཉིད་གནས་སུ་གྱུར་པ་ལས་དཔའ་བོ་ཧེ་རུ་ཀར་གསལ་བའི་འཁོར་ལོ་ལྔར་རིགས་ལྔ་ཡབ་ཡུམ་དང༔ གཞན་རྩ་གནས་ཐམས་ཅད་དུ་དཔའ་བོ་དང་དཔའ་མོའི་གྲོང་ཁྱེར་ཏིལ་གོང་ཁ་ཕྱེ་བ་ལྟར་བསྒོམ༔ སྔར་བཞིན་དུ་སྤྱི་བོ་བདེ་ཆེན་གྱི་འཁོར་ལོར་ཧཾ་ཡིག་དཀར་པོ་དང༔ སྤྲུལ་པའི་འཁོར་ལོར་ཨ་ཤད་དམར་པོ་བསྒོམ་ཞིང་གསང་བའི་རྡོ་རྗེ་རྡོ་རྗེ་རྩེ་ལྔ་པ་ཧཱུྃ་ཡིག་དཀར་པོ་མགོ་ཐུར་བསྟན་དུ་གསལ་གདབ༔ ཤེས་རབ་ཕྱག་རྒྱ་མ་ཡང་རྡོ་རྗེ་རྣལ་འབྱོར་མར་གསལ་བའི་རྩ་ཁམས་ཐམས་ཅད་དང༔ ཁྱད་པར་དུ་རྩ་གསུམ་འཁོར་ལོ་ལྔར་དཔའ་བོ་ཡབ་ཡུམ་ལྔ་དང་ཌཱ་ཀི་དཔའ་བོའི་ཚོགས་ཐམས་ཅད་ཀྱང་ཏིལ་གོང་རྒྱས་པ་ལྟར་གསལ་གདབ༔ སྤྱི་བོ་དང་ལྟེ་བའི་འཁོར་ལོའི་དབུས་སུ་ཐབས་ཤེས་ཀྱི་ས་བོན་དང་རྒྱུའི་ཐིག་ལེ་ཡང་གསལ༔ གསང་བའི་བྷ་ག་པདྨ་འདབ་བཞིའི་དབུས་སུ་ཨཱཿལྃ་དང་བྃ་ཡིག་གིས་མཚན་པ་ཅན་དུ་གསལ་གདབ༔ ཕྱི་འབྱུང་ཆེན་གྱི་རླུང་ཁ་དོག་ལྔ་ལྡན་ཡེ་ཤེས་ལྔའི་ངོ་བོར་དབྱིངས་ནས་དྲངས་ཏེ་རོ་རྐྱང་ནས་ཞུགས་ཏེ་དབུ་མར་བསྡུ༔ སྣང་ཆ་ཐབས་དང་སྟོང་ཆ་ཤེས་རབ་ཏུ་གསལ་གདབ་སྟེ་རྡོ་རྗེ་དང་པདྨ་ཁ་སྦྱོར་ནས་སྟེང་འོག་གི་རླུང་ཁ་སྦྱོར་དུ་བཟུང༔ སེམས་ཉིད་ངལ་ ༧༣༽གསོ་ཞིང་བར་རླུང་བུམ་པ་ཅན་དུ་བསྐྱིལ༔ དེ་ལྟར་ཡང་ཡང་བཟུང་བའི་རྗེས་སུ་ལྟེ་བའི་ཨ་ཤད་ལས་མེ་འབར་དབུ་མའི་ནང་གྱེན་དུ་མཆེད་དེ་སྤྱི་བོའི་ཧཾ་དང་ཡབ་ཡུམ་རེག་པ་འཕྲོད་པའི་བདེ་བས་བསྐུལ་ཏེ༔ ཧཾ་ཡིག་ལས་བདུད་རྩི་དཀར་པོ་བདེ་བའི་རང་བཞིན་བབས་ཏེ་རྩ་འཁོར་རྣམས་རིམ་པར་གང་བར་བསམ་ལ་རྡོ་རྗེ་དལ་བུས་བསྐྱོད་ཅིང་འཁོར་ལོ་དང་པོ་ནས་དགའ་བའི་ཡེ་ཤེས༔ གཉིས་པ་ནས་མཆོག་དགའི་ཡེ་ཤེས༔ གསུམ་པ་ནས་ཁྱད་པར་དུ་དགའ་བའི་ཡེ་ཤེས༔ བཞི་པ་ནས་ལྷན་སྐྱེས་དགའ་བའི་ཡེ་ཤེས་ངོས་ཟིན་པར་བྱ༔ གསང་གནས་བདེ་བ་སྐྱོང་བའི་འཁོར་ལོར་བབས་པའི་ཚེ་ན་ཉོན་མོངས་པའི་སྒྲིབ་པ་མཐའ་དག་བཅོམ་ནས་རྒྱུའི་ས་བཅུ་མཐར་ཕྱིན་པར་འགྱུར་བ་ཡིན༔

དེ་ནས་ཐིག་ལེ་རྡོ་རྗེའི་བུམ་པར་བབས་པའི་ཚེ་ན༔ དགའ་བའི་ཡེ་ཤེས་དང་སྟོང་པའི་འོད་གསལ་མངོན་དུ་གྱུར༔ རྡོ་རྗེའི་རྩེ་མོར་བྱོན་པ་ན་མཆོག་དགའི་ཡེ་ཤེས་དང་སྟོང་པ་ཆེན་པོའི་འོད་གསལ་མངོན་དུ་གྱུར༔ དཀར་དམར་ཞལ་མཇལ་བའི་ཚེ་ན་ཁྱད་པར་དུ་དགའ་བའི་ཡེ་ཤེས་དང་ཐམས་ཅད་སྟོང་པའི་འོད་གསལ་མངོན་དུ་གྱུར༔ དྭངས་མ་ཕྱིར་ལོག་ ༧༤༽ཅིང་དཀར་དམར་མཉམ་སྦྱོར་གྱི་བདུད་རྩིས་སྐྱེ་མཆེད་ཀྱི་ལྷ་རྣམས་ཚིམས་པརབྱས་པས་བསོད་ནམས་ཀྱི་ཚོགས་རྫོགས༔ སྣང་གསུམ་འདྲེས་པའི་བག་ཆགས་གཞི་ལ་བཅོམ༔ དོན་དམ་འོད་གསལ་བའི་ཡེ་ཤེས་ཀྱི་གནས་ལུགས་མཐར་ཐུག་པའི་ལྷན་སྐྱེས་ཀྱི་དགའ་བ་དང་ཤིན་ཏུ་སྟོང་པའི་འོད་གསལ་མངོན་དུ་གྱུར་པས་ཡེ་ཤེས་ཀྱི་ཚོགས་རྫོགས༔ དེ་ལྟར་འབྲས་བུ་ས་གསུམ་རྫོགས་པ་ན་དམིགས་མེད་ཟང་ཐལ་རྗེན་པའི་གཤིགས་ལུགས་སུ་མཉམ་པར་འཇོག་གོ༔ སླར་ཡང་རིག་སྟོང་འོད་གསལ་གྱི་ངང་དེ་ལས་མི་གཡོ་བཞིན་དུ༔ ཐུགས་རྗེའི་ཆོ་འཕྲུལ་རྗེས་ཆགས་སུ་ཤར་བས་བསྲུབས་སྦྱོར་གྱི་ལས་ལ་སྤྱོད་ནས་ཐིག་ལེ་ཡས་བརྟན་ཐབས་དང༔ མས་བརྟན་ཤེས་རབ་ཀྱི་དགའ་བ་བཅུ་དྲུག་ལ་དྲན་པ་ཉེ་བར་འཇོག་ཅིང་དགྲམ་འདྲེན་དབབ་སྐྱིལ་གྱི་གནད་ཀྱིས་མཐོང་བས༔ སྣང་བ་བདེ་སྟོང་ཡེ་ཤེས༔ གསལ་བ་འགྱུ་སྟོང་ཡེ་ཤེས༔ སེམས་རྟོག་དྲན་སྟོང་ཡེ་ཤེས༔ གཉུག་མ་རིག་སྟོང་ཡེ་ཤེས༔ སྣང་ཕྱོགས་སྟོང་པའི་འོད་གསལ༔ འགྱུ་འཕྲིག་སྟོང་པ་ཆེན་པོ༔ དྲན་བསམ་ཐམས་ཅད་སྟོང་པ༔ རིག་པ་ཤིན་ཏུ་སྟོང་པ་ཆེན་པོ་སྟེ༔ དེ་ལྟར་འོད་གསལ་དེ་དག་གིས་ཉེ་བར་དྲངས་པའི་ཡེ་ཤེས་ལམ་དུ་བྱེད་པས་རྩ་ཐིག་རླུང་གསུམ་ ༧༥༽གྱི་དྲི་མ་མཐའ་དག་སྦྱངས་ནས༔ ལུས་དག་རྩ་སྐུ༔ ངག་དང་རླུང་གསུང༔ ཡིད་དང་ཐིག་ལེ་ཐུགས༔ ཉོན་མོངས་ཡེ་ཤེས༔ ཤེས་སྒྲིབ་ཤེས་རབ་ཆེན་པོར་འཕོས་ནས་དོན་དམ་བརྗོད་མེད་ཀྱི་འོད་གསལ་མངོན་དུ་གྱུར་ནས་རྒྱུ་ལུས་ཟུང་འཇུག་དག་པ་རྡོ་རྗེའི་སྐུ་གསུང་ཐུགས་ཀྱི་རང་བཞིན་དུ་འགྱུར་རོ༔

ཀུན་རྟོག་གི་བག་ཆགས་མ་དག་པའི་སྒོ་གསུམ་དུ་སྣང་བའི་ཆོས་ཐམས་ཅད་བདེ་སྟོང་གཉིས་སུ་མེད་པའི་ཡེ་ཤེས་ཆེན་པོའི་ལམ་གྱི་སྦྱངས་པ་མཐར་སོན་པས༔ དབང་བཞི་གཅིག་ཅར་དུ་ཐོབ་ནས་སྐུ་གསུམ་གྱི་འབྲས་བུ་མངོན་དུ་གྱུར་ཏེ་སྲིད་གསུམ་ངང་རྫོགས་ཀྱི་ས་ལ་ཕྱིན་པར་འགྱུར་རོ༔ ཐོག་བབས་ཀྱི་ཏིང་ངེ་འཛིན་གྱིས་རྒྱས་ཐེབས་པས་གཉིས་འཛིན་བག་ཆགས་ཀུན་རྟོག་གིས་འཁྲུལ་སྣང་ཐམས་ཅད་དབྱིངས་སུ་ལྡོག་སྟེ་མ་དག་པའི་རྩ་མདུད་ཐམས་ཅད་གྲོལ་ནས་ཡེ་ཤེས་ཟང་ཐལ་བའི་རང་ཞལ་མཇལ༔ ཤེས་རབ་ཀྱི་རྩལ་འབར་ནས་ཆོས་ཐམས་ཅད་ཀྱི་གནས་ལུགས་ལ་ཕྱིན་ཅི་མ་ལོག་པའི་མཁྱེན་པ་ཐོབ༔ རིག་པ་སྐྱེ་འགག་གནས་གསུམ་དང་བྲལ་བའི་ཡེ་ཤེས་མངོན་དུ་གྱུར་པའོ༔ ཡབ་ཡུམ་གྱིས་སྦྱོར་མཚམས་ནས་དཀར་དམར་གྱི་འོད་ཟེར་ཡེ་ཤེས་ཀྱི་བདུད་རྩིའི་རྣམ་པར་ ༧༦༽འཕྲོས་པས་ཕྱོགས་བཅུའི་རྒྱལ་བ་སྲས་བཅས་དང་བརྒྱུད་གསུམ་རིག་འཛིན་གྱི་ཚོགས་དང་བཅས་པ་རྣམས་ལ་མཉེས་པའི་མཆོད་པ་ཕུལ༔ ཟག་མེད་བདེ་སྟོང་གི་བདུད་རྩིའི་རོས་ཚིམས༔ བདག་གཞན་སེམས་ཅན་ཐམས་ཅད་ཀྱི་སྒྲིབ་པ་སྦྱངས༔ ཚོགས་རྫོགས༔ ལྷ་ཚོགས་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་བསམ་གྱིས་མི་ཁྱབ་པའི་ནུས་མཐུ་ཐམས་ཅད་འོད་ཟེར་གྱི་སྣ་ལ་དྲངས་ནས་བདག་ཡབ་ཡུམ་གྱི་སྦྱོར་མཚམས་ལ་ཐིམ་པས་ལུས་དཀྱིལ་གྱི་ལྷ་ཚོགས་རྣམས་དགྱེས་ཤིང་ཚིམས་པས་ཡེ་ཤེས་ཀྱི་རྟོགས་པ་མངོན་དུ་གྱུར༔ ལུས་ཀྱི་མདངས་རྒྱས་གཉེར་མ་མེད་ཅིང་གཞོན་ཤ་ཆགས༔ འཁོར་ལོ་རྣམས་ཀྱི་རྩ་མདུད་གྲོལ་བའི་རྟགས་སུ་ཤེས་པ་ཉམས་སྤྲོ་ཞིང་རིག་པ་ཧུར་ཕྱུངས་ཏེ་སྣང་སྲིད་བརྡ་ཆོས་སུ་ཤར་བ་སོགས་ཡོན་ཏན་མཐའ་དག་ཡར་ལྡན་དུ་ངེས་སོ༔ འདི་ནི་འབྲས་བུ་ཡེ་ཤེས་ཀྱི་ཚོགས་ཆེན་རྫོགས་པའི་ཐབས་ཁྱད་པར་ཅན་བླ་མེད་གསང་བའི་མཆོད་པ་ཡིན་པས་ཚོགས་བསགས་གཞན་གྱི་དོ་ཟླ་མེད་པའོ༔ དེ་ལྟ་བུའི་ཚེ་འདི་ཉིད་ལ་ཟུང་འཇུག་གི་སྐུ་གལ་ཏེ་མ་འགྲུབ་ཀྱང་ཆགས་པ་ཆེན་པོས་ཉོན་མོངས་ས་ལམ་དུ་བྱས་པས་འོད་གསལ་ལ་སེམས་བཟུང་བ་ཙམ་གྱིས་ཉོན་སྒྲིབ་དག་ཅིང་རྩ་ཐིག་རླུང་གི་སྒྲིབ་པ་

༧༧༽སྦྱངས་ནས་མཐར་སྐྱེ་བ་གཅིག་གམ་གསུམ་ལས་མི་འགྱང་བར་གསང་སྔགས་ཀྱི་གྲུབ་འབྲས་མངོན་དུ་གྱུར་པའོ༔ གཞན་ཡང་བརྒྱུད་འཛིན་གྱི་སྤྲུལ་པའི་སྐུ་ཡོད་པར་འདོད་ན་ཡབ་ཡུམ་ལྷར་གསལ་བའི་རྡོར་པད་ཧྲཱིཿཨཱཿསྒོམ་པའི་སྦྱོར་མཚམས་ནས་འོད་ཟེར་ལྕགས་ཀྱུའི་དབྱིབས་ལྟར་འཕྲོས་པས་གང་འདོད་པའི་སྤྲུལ་པའི་སྐུའི་ཐུགས་དེ་བསྡུས་ནས་བྱང་སེམས་ལ་བསྟིམ༔ ཡབ་ཡུམ་གྱི་ལྷུམས་སུ་ཞུགས་པར་དམིགས་ཤིང་ཡང་ཡང་གསལ་གདབ་རྒྱས་འདེབས་ཀྱི་གནད་དང་ལྡན་ཚེ་སྤྲུལ་པའི་སྐུ་འབྱུང་བར་འགྱུར་རོ༔ དེ་ནས་ཞི་རྒྱས་དབང་དྲག་གི་དམིགས་པའི་ལྡེ་ཁ་ནི༔ ཡབ་ཡུམ་ལྷར་གསལ་བའི་སྦྱོར་མཚམས་ནས་འོད་ཟེར་དཀར་པོ་འཕྲོས༔ རྡོ་རྗེ་རིགས་ཀྱི་དཀྱིལ་འཁོར་གྱི་ལྷ་ཚོགས་རྣམས་ལ་མཆོད་པ་ཕུལ༔ ཐུགས་ཀྱི་དགྱེས་པ་བསྐངས་ནས་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་འོད་དཀར་གྱི་རྣམ་པར་བྱུང་ནས་སྦྱོར་མཚམས་སུ་ཐིམ་པས་ནད་གདོན་འཇིགས་བརྒྱད་འགལ་རྐྱེན་བར་ཆད་ཐམས་ཅད་ཞི་ནས་མེ་ལོང་ཡེ་ཤེས་མངོན་དུ་གྱུར་པར་བསམ༔ ཡང་སྦྱོར་མཚམས་ནས་འོད་ཟེར་སེར་གསལ་འཕྲོས་ནས་རིན་ཆེན་རིགས་ཀྱི་དཀྱིལ་འཁོར་གྱི་ལྷ་ཚོགས་རྣམས་ལ་མཆོད་ ༧༨༽པ་འབུལ༔ ཐུགས་ཀྱི་དགྱེས་པ་བསྐངས༔ དེ་དག་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་འོད་ཟེར་སེར་པོའི་རྣམ་པར་བསྡུས་ནས་སྦྱོར་མཚམས་སུ་ཐིམ་པས་ཚེ་བསོད་དཔལ་འབྱོར་ཐམས་ཅད་རྒྱས་ཤིང་མཉམ་པ་ཉིད་ཀྱི་ཡེ་ཤེས་མངོན་དུ་གྱུར་པར་བསམ༔ ཡང་སྦྱོར་མཚམས་ནས་འོད་ཟེར་དམར་པོ་འཕྲོས་ནས་པདྨ་རིགས་ཀྱི་ལྷ་ཚོགས་རྣམས་ཀྱི་སྐུ་གསུང་ཐུགས་ལ་མཉེས་པའི་མཆོད་པ་ཕུལ༔ ཐུགས་ཀྱི་དགྱེས་པ་བསྐངས༔ དེ་དག་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་འོད་དམར་གྱི་རྣམ་པར་བྱུང་ནས་སྦྱོར་མཚམས་སུ་ཐིམ་པས་ཁམས་གསུམ་དབང་དུ་སྡུད་ཅིང་སྲིད་གསུམ་ཟིལ་གྱིས་གནོན་པའི་མཐུ་ཐོབ༔ དབང་གི་ལས་གང་བརྩམས་ཐམས་ཅད་ཐོགས་མེད་དུ་འགྲུབ་ཅིང་སོ་སོར་རྟོགས་པའི་ཡེ་ཤེས་མངོན་དུ་གྱུར་པར་བསམ༔

ཡང་འོད་ཟེར་ལྗང་གསལ་འཕྲོས་པས་ཀརྨ་རིགས་ཀྱི་ལྷ་ཚོགས་རྣམས་ཀྱི་སྐུ་གསུང་ཐུགས་ལ་མཉེས་པའི་མཆོད་པ་ཕུལ་བས་ཐུགས་ཀྱི་དགྱེས་པ་བསྐངས༔ དེ་དག་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་འོད་དམར་གྱི་རྣམ་པར་བྱུང་ནས་སྦྱོར་མཚམས་སུ་ཐིམ་པས་མཁའ་གསང་རཾ་ཡིག་གིས་མཚན་པ་ལས་འོད་ཟེར་མེ་དཔུང་དང་ཁྲོ་ཚོགས་ཀྱི་རྣམ་པར་ ༧༩༽འཕྲོས་པས་དྲི་ཟ་ཉེར་ལེན་གྱི་རྣམ་པར་ཤེས་པའི་རྒྱུ་ལམ་བཅད་པ་དང༔ གདུག་པ་ཅན་ཐམས་ཅད་བསྲེགས་བཅད་བཏུབ་ཅིང་དེ་དག་གི་ཚེ་བསོད་རང་ལ་བསྟིམས་ཤིང་རྣམ་པར་ཤེས་པ་བདག་གཞན་དབྱེར་མེད་བདེ་བ་ཆེན་པོའི་ངང་དུ་གྲོལ་ནས་བྱ་བ་གྲུབ་པའི་ཡེ་ཤེས་མངོན་དུ་གྱུར་པར་བསམ་མོ༔ ཡང་ཡབ་ཡུམ་ལྷར་གསལ་བའི་སྦྱོར་མཚམས་ནས་འོད་ཟེར་མཐིང་ནག་འཕྲོས་ནས་སངས་རྒྱས་རིགས་ཀྱི་དཀྱིལ་འཁོར་གྱི་ལྷ་ཚོགས་རྣམས་ལ་མཆོད་པ་ཕུལ་བས་ཐུགས་ཀྱི་དགྱེས་པ་བསྐངས༔ དེ་དག་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་འོད་ཟེར་མཐིང་གའི་རྣམ་པར་བྱུང་ནས་ཡབ་ཡུམ་གྱི་སྦྱོར་མཚམས་སུ་ཐིམ་པས་ཡེ་གནས་ལྷུན་གྲུབ་ཀྱི་ཡེ་ཤེས་གཉིས་སུ་མེད་པར་མཐོང་ནས་ཆོས་དབྱིངས་ཡེ་ཤེས་མངོན་དུ་གྱུར་པར་བསམ་མོ༔ དེ་དག་ནི་ཟུང་འཇུག་མཐར་ཕྱིན་པའི་རྣལ་འབྱོར་རབ་ཀྱི་སྤྱོད་ལམ་གྱི་ཆོས་སོ༔ ཐབས་ལ་བརྟེན་པས་སྒྱུ་ལུས་འོད་སྐུར་གྲོལ་ནས་ཚེ་འདི་ཉིད་ལ་ཡབ་ཡུམ་གཉིས་འཁོར་བའི་ཆོས་ཀྱིས་མ་གོས་ཤིང་ཉོན་མོངས་རང་སར་གྲོལ་ནས་དག་སྨིན་རྫོགས་གསུམ་མཐར་ཕྱིན་ཏེ་ཐུན་མོང་གི་གྲུབ་པ་བརྒྱད་ལ་མངའ་བརྙེས་ཤིང༔ མཆོག་གི་རིག་འཛིན་བཞིའི་ས་ཐོབ་ནས་དོན་གཉིས་ ༨༠༽ཀྱི་མཛད་པ་ཡིད་བཞིན་དུ་འགྲུབ་པར་ངེས་སོ༔ དེ་མིན་གང་ཟག་བློ་དམན་འོག་མ་རྣམས་ལ་ནི་སྐལ་བ་མེད་པས་བདུད་རྩི་དུག་ཏུ་འགྱུར་ནས་ངན་སོང་གི་གཏིང་རྡོ་བྱེད་པར་འགྱུར་བ་ཡིན༔ སྔགས་ལ་ཁ་གཡར་ནས་ཉོན་མོངས་འཆོལ་ཉོག་ཏུ་སྤྱོད་པ་དེ་དག་ལ་ནི་རླུང་ཕྱོགས་ཙམ་ཡང་འཆད་དུ་མི་རུང་ཞིང་རུ་ཏྲའི་སྒོར་ལྟུང་ནས་དམྱལ་བའི་བུད་ཤིང་བྱེད་པར་འགྱུར་རོ༔

འདི་ནི་མཁའ་འགྲོའི་སྙིང་བཅུད་ཟབ་མོའི་ཆོས་ཡིན་པས་གཅིག་བརྒྱུད་གྱིས་ལ་གསང་བར་སྤེལ་ཅིག༔ ས་མ་ཡ༔ གསང་ཞིང་གསང་བར་སྤེལ་ལས་དངོས་གྲུབ་ཐོབ༔ ཡོངས་ལ་འཆད་ན་མཁའ་འགྲོའི་བཀའ་ཆད་འབེབས༔ གསང་སྔགས་སྐྱོན་དུ་ཡོད་པ་མ་ཡིན་ཏེ༔ བློ་དམན་རྣམས་ཀྱིས་བདུད་རྩི་དུག་ཏུ་མཐོང༔ དེ་ཕྱིར་ཤིན་ཏུ་གསང་བར་ཉམས་སུ་ལོངས༔ ཟུང་འཇུག་རྡོ་རྗེ་འཆང་གི་ས་ཐོབ་ངེས༔ ས་མ་ཡ༔ སྐུའི་རྒྱ༔ གསུང་གི་རྒྱ༔ ཐུགས་ཀྱི་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཌཱཀྐིའི་རྒྱ༔ གུ་ཧྱ༔ བརྡ་ཐིམ༔ ༔ ཨེ་མ་མྱུར་ལ་ཟབ་མོ་ཨ་ནུ་ཡོ་ག་ཡི༔ ཐབས་བསྟེན་ཤེས་རབ་མངོན་གྱུར་གདམས་པ་འདི༔ པད་འབྱུང་བདག་གིས་མཚོ་རྒྱལ་ ༨༡༽ཁྱོད་ལ་གཏད༔ ཕྱི་རབས་དོན་དུ་རིན་ཆེན་གཏེར་དུ་སྦོས༔ མ་འོངས་སྙིགས་མ་ཉི་ཤུ་ཁ་རལ་དུས༔ གསང་སྔགས་དྲོད་རྟགས་ཆུང་ཞིང་བྱིན་རླབས་ཉམས༔ ཐེག་དམན་སྔགས་ལ་ཁ་གཡར་ཁྱིམ་ཐབས་འཛིན༔ སྔགས་པས་དམ་ཚིག་ཉམས་ནས་མགོ་རེག་བྱེད༔ དགེ་སློང་འདུལ་ཁྲིམས་ཉམས་ནས་ནག་ཆང་སྤྱོད༔ རྣལ་འབྱོར་རྣམས་ལ་བརྙས་བྱེད་རྐུ་འཕྲོག་བཅོམ༔ དམག་འཁྲུག་ལ་སོགས་མི་འདོད་སྣ་ཚོགས་འབྱུང༔ དེ་དུས་ཆོས་འདི་སྤྱོད་པའི་སྐལ་ལྡན་ནི༔ ཁྱོད་ཀྱི་གསུང་སྤྲུལ་ཆུ་ཁམས་འབྲུག་ལོ་པ༔ སྦས་པའི་ཚུལ་འཆང་སུ་ཁ་བཛྲ་རྩལ༔ ངེས་མེད་གནས་སུ་འགྲོ་རྣམས་རྗེས་སུ་འཛིན༔ ང་སྤྲུལ་ཐབས་ཀྱི་མཆོག་གྱུར་རིག་པ་འཛིན༔ གསང་གྲོགས་དཔའ་བོ་གསང་སྔགས་མིང་མཐའ་ཅན༔ འདིར་ཕྲད་བརྡ་འགྲོལ་འགྲོ་དོན་དུས་བབས་འགྱུར༔ ལས་ཅན་ཐབས་གྲོགས་ཡ་གསུམ་ཆོས་བདག་བཅུ༔ བུ་སློབ་དང་བཅས་ཆོས་འདིས་གྲོལ་བར་ངེས༔ བཀའ་སྲུང་མ་མོ་གཟའ་དང་རྡོ་རྗེ་ལེགས༔ གནོད་སྦྱིན་ཤན་པའི་ཚོགས་ཀྱིས་ཐུབ་པར་སྲུངས༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ སྐལ་མེད་ལོག་ལྟ་ཅན་ལ་འདི་མ་འཕྲད༔ དམ་ཉམས་ལག་ཏུ་མ་ཤོར་དམ་དུ་ཟུངས༔ ཡོངས་ལ་མ་སྤེལ་གཉེར་གྱིས་ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ 

ཅེས་པའང་དུས་རིང་མོ་ནས་གསང་གྲོགས་ཏིཥྛ་བཛྲ་དང་བཱི་མ་ལ་རསྨི་གཉིས་ཀྱིས་བཀའ་གནང་སྤྱི་བོར་ཕེབས་པ་དང་ལུང་ཟིན་ཆོས་ཀྱི་བདག་པོ་པདྨ་སྙན་གྲགས་ཀྱིས་གསང་སྔགས་རྡོ་རྗེ་ཐེག་པའི་དམ་ཚིག་གི་རྫས་ཁྱད་པར་དུ་འཕགས་པ་ཐབས་ཤེས་རྡོ་རྗེ་དྲིལ་བུ་དང་ཛ་གད་ཀྱི་བཏུང་བའི་སྐྱེས་དང་བཅས་ཏེ་བསྐུལ་བའི་ཚེ་ན་བརྡ་དོན་གསལ་ཡང་བརྡ་འཁྲུགས་ཆེ་བ་དང༌། ཁམས་འདུས་ཀྱི་རྐྱེན་དུ་མ་ལ་བརྟེན་ནས་བཏང་སྙོམས་སུ་བཞག་ཡོད་སྐབས། ཉེ་ཆར་སྐྱེས་ཕྲེང་དུ་མར་གསང་གཏེར་རྒྱ་མཚོའི་ལྡེ་མིག་ཐབས་གྲོགས་མཆོག་ཏུ་གྱུར་པ་མཚན་བརྗོད་པར་དཀའ་ཡང༌། དོན་གྱི་སླད་དུ་མཚན་ནས་བརྗོད་ན་ཨོ་རྒྱན་དངོས་སྣང་པདྨ་འགྲོ་འདུལ་གསང་སྔགས་གླིང་པས་རྟེན་འབྲེལ་ཕུན་སུམ་ཚོགས་པ་ཉིད་ཀྱི་གཏེར་བྱོན་ཀུན་མཁྱེན་རིན་པོ་ཆེའི་འདྲ་སྐུ་ཚད་ལྡན་དང༌། ག་ཎ་ཙཀྲའི་མཆོད་པ་ཡིད་འོང་བཅས་སྤྱི་བོར་སོན་ཚེ། གཏད་རྒྱ་བཙན་ཐབས་སུ་སད་པའི་མཐུ་ལ་བརྟེན་ནས་བདག་བདེ་ཆེན་བདེ་བའི་རྡོ་རྗེས་རང་ལོ་སུམ་ཅུ་པ་བསྐལ་པ་ལྕགས་བྱ་ལོའི་དམར་ཕྱོགས་ཀྱི་དུས་དགེ་བར༔ རྡོ་ཡུལ་སྨད་ཀྱི་ཆ་སུརྻའི་མིང་གི་ལུང་པ་ ༨༣༽ བཀྲ་ཤིས་ཆོས་ཁྲིའི་ལ་ཁ་གསང་སྔགས་བདེ་ཆེན་གླིང་གི་སྒྲུབ་གནས་དམ་པ་གནས་ཁང་འོད་གསལ་འཁྱིལ་བ་ནས་མཁའ་འགྲོའི་སྙན་བརྒྱུད་ཟབ་མོ་གཏན་ལ་ཕབ་པའོ།། དགེའོ།། ༨༤༽