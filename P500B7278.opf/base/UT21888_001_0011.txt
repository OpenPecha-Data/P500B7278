༡༣༧༽ ཆོས་ཉིད་མཁའ་འགྲོའི་གསང་མཛོད་ལས༔ སྨིན་བྱེད་དབང་གི་སྟ་གོན་སྨིན་གྲོལ་ལམ་བཟང་བཞུགས༔ ༡༣༨༽ ན་མོ་པདྨ་ཀཱ་ར་ཡེ༔ ཨོ་རྒྱན་རྡོ་རྗེ་འཆང་ལ་གུས་པས་འདུད༔ ཕྱི་རབས་རྗེས་འཇུག་སྨོན་ལམ་འཕྲོ་ལྡན་པ༔ ཐེག་ཆེན་ལ་མོས་དད་དང་དམ་ཚིག་ལྡན༔ བླ་མ་ལ་གུས་མཆེད་ལྕམ་ཡོངས་ལ་བརྩེ༔ འཁོར་བར་བློ་ལྡོག་གདམས་པ་ཉམས་ལེན་ཅིང༔ སྒོ་གསུམ་ཟོལ་ཟོག་མེད་ཅིང་ཆོས་ལ་སྤྱོད༔ གནད་འདི་ལྡན་པའི་སྐལ་ལྡན་སྐྱེས་བུ་ཡིས༔ སྒོ་གསུམ་དབང་གིས་སྨིན་ཅིང་གྲོལ་བའི་ཐབས༔ སྨིན་གྲོལ་ལམ་བཟང་འདི་རུ་བསྟན་པར་བྱ༔ ས་མ་ཡ༔ གནས་བཟང་བྱིན་ཆགས་འཚེ་བ་བྲལ་བའི་སར༔ ལྷ་དགོངས་ལྡན་པའི་སྐྱེས་བུས་གཞན་དོན་ཕྱིར༔ ས་སློང་ས་སྦྱོང་བྱིན་གྱིས་བརླབས་པ་དང༔ ལྷ་དང་དཀྱིལ་འཁོར་རྣམ་བུམ་སྟ་གོན་རྣམས༔ སྤྱི་ལྟར་བསྒྲུབས་ལ་གཞུང་བཞིན་ལེགས་པར་བཀོད༔ དེ་ནས་སློབ་མ་སྟ་གོན་རིམ་པ་ལ༔ པདྨ་འདས་བཞི་ཕྱོགས་མདོག་དབུས་མཐིང་གའི༔ སྟེང་དུ་ཤར་ནས་བརྩམས་ཏེ་བུམ་པ་དང༔ རྟགས་ཀྱི་སོ་ཤིང་ཟུར་བརྒྱད་སོར་བཅུ་ལྡན༔ སྣ་ལྔའི་སྲུང་སྐུད་ཀུ་ཤའི་ཆུན་པོ་རྣམས༔ གཡས་བསྐོར་གྱིས་ནི་མ་ནོར་ཚུལ་བཞིན་བཀོད༔ དེ་ནས་ཁྲུས་ཀྱི་བུམ་པ་སྒྲུབ་པ་ནི༔ ཨོཾ་སྭ་བྷ་ཝ༴ ཤར་གྱི་བུམ་པ་མི་དམིགས་པ་སྟོང་པ་ཉིད་དུ་གྱུར༔ སྟོང་པའི་ངང་ལས་མཁའ་ལ་འཇའ་ཚོན་ཤར་བ་བཞིན་དུ་ཐབས་ཤེས་པད་ཟླའི་སྟེང་དུ༔ ཧཱུྃ་དཀར་ཡོངས་གྱུར་དཔལ་ལྡན་རྡོ་རྗེ་སེམས༔ ༡༣༩༽ དཀར་གསལ་ཞལ་གཅིག་ཕྱག་གཉིས་རྡོར་དྲིལ་འཛིན༔ ཞབས་གཉིས་རྡོ་རྗེ་སྐྱིལ་ཀྲུང་པད་ཟླར་བཞུགས༔ སྐུ་ལ་དར་དང་རིན་ཆེན་རྒྱན་གྱིས་སྤྲས༔ ལོངས་སྐུའི་ཆས་རྫོགས་མཚན་དཔེ་ཞི་ཚུལ་ལྡན༔ སྣང་སྟོང་ཡེ་ཤེས་སྒྱུ་མའི་སྐུ་རུ་ཤར༔ དེ་ལྟར་གསལ་བའི་གནས་གསུམ་ས་བོན་ལས༔ འོད་འཕྲོས་དབྱིངས་བཞུགས་ཡེ་ཤེས་སྤྱན་དྲངས་བསྟིམ༔ དམ་ཡེད་དབྱེར་མེད་རོ་གཅིག་བརྟན་པར་བཞུགས༔ གཉིས་མེད་མཉམ་པའི་གུས་ཕྱག་འཚལ༔ སྣང་བ་སྣ་ཚོགས་མཆོད་པ་འབུལ༔

སྐུ་དང་ཡེ་ཤེས་ཆེན་པོར་བསྟོད༔ སྣང་སྟོང་གཉིས་མེད་ཡེ་ཤེས་ལྷའི༔ ཐུགས་ཀར་ཟླ་བ་རྒྱས་པའི་སྟེང༔ ཐུགས་སྲོག་ཧཱུྃ་ལ་ཡིག་དྲུག་བསྐོར༔ འོད་ཟེར་འཕྲོས་པས་རྒྱལ་ཀུན་གྱི༔ ཐུགས་རྗེ་བྱིན་རླབས་ནུས་པ་བསྡུས༔ སྲོག་གི་སྙིང་པོར་རོ་གཅིག་འདྲེས༔ འཁོར་འདས་དག་མཉམ་བདེ་བ་ཆེ༔ ཨོཾ་བཛྲ་ས་ཏྭ་ཧཱུྃ༔ ཅི་འགྲུབ་བཟླས་རྗེས་ཡིག་བརྒྱ་ཉེར་གཅིག་མཐར༔ ཉེར་སྤྱོད་ཀྱིས་མཆོད་བསྟོད་པ་བྱ་བ་ནི༔ ཧཱུྃ༔ དུས་གསུམ་སངས་རྒྱས་འདུས་པའི་དཔལ༔ སྒྲིབ་གཉིས་དྲི་མ་འཇོམས་མཛད་ལྷ༔ དཔལ་ལྡན་རྡོ་རྗེ་སེམས་དཔའ་ལ༔ སྒོ་གསུམ་ ༡༤༠༽གུས་པ་ཆེན་པོས་བསྟོད༔ ཅེས་བརྗོད་མཐར༔ བུམ་ལྷ་འོད་དུ་ཞུ་ནས་བུམ་ཆུ་དང་དབྱེར་མེད་དུ་གྱུར་ནས་སྒོ་གསུམ་གྱི་དྲི་མ་ཉེས་སྐྱོན་ཐམས་ཅད་སྦྱོང་བྱེད་ཀྱི་ནུས་པ་དང་ལྡན་པར་གྱུར༔ དེ་ནས་སོ་ཤིང་བྱིན་གྱིས་རློབ་པ་ནི༔ ཨོཾ་སྭ་བྷ་ཝ༴ སོགས༔ སོ་ཤིང་མི་དམིགས་པ་སྟོང་པ་ཉིད་དུ་གྱུར༔ སྟོང་པའི་ངང་ལས་ལྷོ་རུ་ཧཱུྃ་ལས་དཔལ་ཕྱག་ན་རྡོ་རྗེ་མཐིང་ག་ཞལ་གཅིག་སྤྱན་གསུམ་ཁྲོ་ཞིང་གཏུམ་པ༔ ཕྱག་གཉིས་རྡོ་རྗེ་དང་སྦྲུལ་ཞགས་འཛིན་ཅིང་ཞབས་གཉིས་གྱད་ཀྱི་འདོར་སྟབས་ཀྱིས་པད་ཉིའི་གདན་ལ་འགྱིང་བ༔ སྐུ་ལ་ཁྲོ་བོའི་ཆས་རྫོགས་ཤིང་ཡེ་ཤེས་བསྐལ་པའི་མེ་དཔུང་འཁྱིལ་པའི་ཀློང་དུ་བསྐྱེད་དོ༔ དེའི་ཐུགས་ཀར་པད་ཉིའི་གདན་ལ་ཧཱུྃ་མཐིང་གི་མཐར་སྔགས་ཀྱིས་བསྐོར་བའི་འོད་ཀྱིས་སྐུ་གསུམ་རྒྱལ་བ་རྒྱ་མཚོའི་མཐུ་བྱིན་ནུས་པ་ཡེ་ཤེས་ཡོན་ཏན་ཐམས་ཅད་འོད་ཀྱི་རྣམ་པར་བྱུང་ནས་སྔགས་ཕྲེང་དང་གཉིས་སུ་མེད་པར་གྱུར༔ རྩ་སྔགས་མཐར༔ བཛྲ་ཧ་ས་ཧ་སྭཱ་ཧཱ༔ ཅི་འགྲུབ་བཟླས་མཐར་ཉེར་སྤྱོད་ཀྱིས་མཆོད་ལ་བསྟོད་པ་ནི༔ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ ཕྲིན་ལས་མངའ་བདག་དཔལ་ཆེན་པོ༔ གར་དགུའི་ཉམས་ལྡན་ཁྲོ་བའི་རྒྱལ༔ རྡོ་རྗེ་འཛིན་ལ་ཕྱག་འཚལ་བསྟོད༔ ཅེས་བརྗོད་མཐར༔ ༡༤༡༽ལྷ་ཉིད་འོད་དུ་ཞུ་ནས་སོ་ཤིང་ལ་ཐིམ་པས་གཉིས་སུ་མེད་པར་གྱུར་པར་བསམ༔

དེ་ནས་སྲུང་སྐུད་བྱིན་རླབས་ནི༔ ཨོཾ་སྭ་བྷ་ཝ༴ སོགས༔ སྲུང་སྐུད་རྣམས་མི་དམིགས་པ་སྟོང་པ་ཉིད་དུ་གྱུར༔ སྟོང་པའི་ངང་ལས་ནུབ་ཏུ་ཧཱུྃ་ལས་ཁྲོ་བོ་བདུད་རྩི་འཁྱིལ་བ་ལྗང་སྔོན་གཡས་རྒྱ་གྲམ་དང་གཡོན་དྲིལ་བུ་འཛིན་པ་ཞལ་གཅིག་སྤྱན་གསུམ་ཁྲོ་རྔམས་ལྡན་ཅིང་ཞབས་གཉིས་པད་ཉི་བམ་གྱི་སྟེང་དུ་བསྒྲད་ཅིང༔ དབུ་སྐྲད་མར་སེར་གྱེན་དུ་བརྫེས་ཤིང་ཐོད་སྐམ་ལྔའི་དབུ་རྒྱན་དང་ཐོད་རློན་གྱི་ཕྲེང་བས་སྤྲས་ཤིང་དུར་ཁྲོད་ཀྱི་ཆས་ཐམས་ཅད་སྐུ་ལ་རྫོགས་པར་གསལ་བའི་ཐུགས་ཀར་པད་ཉིའི་སྟེང་དུ་ཐུགས་སྲོག་ཧཱུྃ་ལྗང་སྔོན་གྱི་མཐར་རྩ་བའི་སྔགས་ཀྱིས་བསྐོར་བ་ལས་འོད་ཟེར་འཕྲོ་འདུས་དོན་གཉིས་བྱས་ཚུར་འདུས་པ་ལས་རྒྱལ་བ་རྣམས་ཀྱི་གསང་གསུམ་འཁོར་ལོའི་ནུས་མཐུ་ཐམས་ཅད་ཐོབ་པར་བསམ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧཱུྃ་ཕཊ༔ པཉྩ་སིདྡྷི་ཧཱུྃ༔ ཅི་འགྲུབ་བཟླས་མཐར་ཉེར་སྤྱོད་ཀྱིས་མཆོད་ལ་བསྟོད་པ་ནི༔ ཧཱུྃ༔ ཆོས་ཉིད་འགྱུར་མེད་ཀུན་ནས་ཟླུམ༔ ལྷུན་གྲུབ་འགག་མེད་རོལ་པ་ལས༔ ཐུགས་རྗེ་ཐབས་མཁས་སྐུར་སྟོན་པ༔ ཁྲོ་ཆེན་བདུད་རྩི་འཁྱིལ་ལ་བསྟོད༔ ཅེས་བརྗོད་པས༔ ཁྲོ་བོ་འོད་དུ་ཞུ་ནས་སྲུང་ ༡༤༢༽སྐུད་དང་དབྱེར་མེད་དུ་གྱུར༔ དེ་ནས་ཀུ་ཤ་བྱིན་རླབས་ལ༔ ཨོཾ་སྭ་བྷ་ཝ༴ ཀུ་ཤ་མི་དམིགས་པ་སྟོང་པ་ཉིད་དུ་གྱུར༔ སྟོང་པའི་ངང་ལས་པད་དཀར་ཟླ་བའི་གདན་ལ་ཤེས་རབ་མངའ་བདག་འཇམ་དཔལ་གཞོན་ནུར་གྱུར་པ་དམར་པོར་ཞལ་གཅིག་ཕྱག་གཉིས་རལ་གྲི་དང་གླེགས་བམ་འཛིན་ཞིང་ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པ༔ སྐུ་ལ་ལོངས་སྤྱོད་རྫོགས་པའི་རྒྱན་ཐམས་ཅད་ཀྱིས་སྤྲས་ཤིང་ཞི་འཛུམ་མཚན་དང་དཔེ་བྱད་ལྡན་ཅིང་ཡེ་ཤེས་འཇའ་གུར་འཁྲིགས་པའི་ཀློད་དུ་བསྐྱེད་དོ༔ དེ་ལྟར་གསལ་བའི་ཐུགས་ཀར་པད་ཟླའི་གདན་ལ་དྷཱིཿཡིག་གི་མཐའ་མར་སྔགས་ཀྱིས་བསྐོར་བའི་འོད་ཀྱིས་སྲིད་ཞིའི་ཁམས་ཀྱི་ཡེ་ཤེས་ཡོན་ཏན་མཁྱེན་བརྩེ་ནུས་པ་ཐམས་ཅད་བསྡུས་ནས་ཐུགས་སྲོག་ལ་ཐིམ་པར་བསམ༔

ཨོཾ་ཨ་ར་པ་ཙ་མི་ཏ་ཧྲྀ་དཱ་ཡེ་སྭཱ་ཧཱ༔ ཅི་འགྲུབ་བཟླས་མཐར་ཉེར་སྤྱོད་ཀྱིས་མཆོད་ལ་བསྟོད་པ་ནི༔ ཧཱུྃ༔ རྒྱལ་ཀུན་མཁྱེན་བརྩེའི་ཡེ་ཤེས་གཏེར་འཆང་བ༔ དམར་གསལ་ཉི་མ་འཆར་འདྲའི་མདངས་བཀྲ་ཞིང༔ མ་རིག་བློ་ཡི་མུན་པ་སེལ་མཛད་པ༔ འཇམ་དཔལ་དཔའ་བོ་ཁྱོད་ལ་ཕྱག་འཚལ་བསྟོད༔ ཅེས་བརྗོད་མཐར༔ ལྷ་ཉིད་འོད་དུ་ཞུ་ནས་ཀུ་ཤ་ལ་ཐིམ་པར་གྱུར༔ དེ་ལྟར་དབང་གི་སྟ་གོན་རིམ་པ་རྣམས༔ ༡༤༣༽ལག་ལེན་ནོར་འཁྲུལ་མེད་པར་ཉམས་བླང་ནས༔ ཚུལ་བཞིན་སྒྲུབ་པ་ཉམས་ལེན་གནད་དུ་གཅེས༔ སྐལ་ལྡན་དམ་གཙང་རྗེས་སུ་འཛིན་པ་ལ༔ སྔོན་ལ་སྒོ་ཡི་མདུན་གྲལ་འཁོད་ནས་ནི༔ ཁྲུས་དང་བགེགས་བསྐྲད་སྲུང་པའི་འཁོར་ལོ་བསྒོམ༔ དེ་ནས་གསོལ་བ་གདབ་པ་ནི༔ ཀྱེ༔ སྒོ་སྐྱོང་ཁྲོ་བོ་དགོངས་སུ་གསོལ༔ བདག་ཅག་སྐལ་ལྡན་བུ་རྣམས་ནི༔ ཐར་པའི་ལམ་དུ་འཇུག་སྤྲོ་བས༔ སྒོ་ཕྱེས་དཀྱིལ་འཁོར་ནང་དུ་འཇུག༔ ཅེས་ལན་གསུམ་བརྗོད༔ སློབ་དཔོན་གྱིས༔ ཀྱེ་ཧོ༔ ཁྱེད་ཅག་སུ་ཡིན་ང་ལ་སྨོས༔ ཐར་པའི་ལམ་ལ་འཇུག་སྤྲོ་ན༔ དག་ཚིག་ཚུལ་བཞིན་བསྲུང་ནུས་ཚེ༔ ལམ་གྱི་ལམ་མཆོག་བདག་གིས་བསྟན༔ ཞེས་དང༔ ཡང་སློབ་བུས༔ ཀྱེ་ཧོ༔ གསང་བ་མཆོག་གི་སློབ་དཔོན་དགོངས༔ བདག་ཅག་སྐལ་ལྡན་རིགས་ཀྱི་བུ༔ གསང་སྔགས་ལམ་ལ་འཇུག་སྤྲོ་བས༔ ཅི་བསྒོའི་བཀའ་ལས་འདའ་མི་བྱ༔ རིམ་གཉིས་ལམ་མཆོག་བསྟན་དུ་གསོལ༔ ལན་གསུམ༔ སློབ་དཔོན་གྱིས༔ ཨེ་མ་སྐལ་ལྡན་ལས་འཕྲོ་ཅན༔ གསང་སྔགས་དབང་ལ་མ་བརྟེན་པ༔ ཡང་དག་ཐར་པའི་ལམ་མི་རྙེད༔ དེ་ཕྱིར་གུས་སྤྲོ་དད་པ་ཡིས༔ ནང་དུ་འདོངས་ལ་སྨིན་པར་བྱ༔ ཞེས་བརྗོད་སློབ་མ་གྲལ་འཁོད་ཅིང༔ ཡོན་ཕུལ་གསོལ་གདབ་སེམས་བསྐྱེད་འབོག༔ དེ་ནས་སོ་ཤིང་ ༡༤༤༽ཐོགས་ལ་གཏད་པ་ནི༔ ཧཱུྃ༔ ཕྱོགས་བཅུ་དུས་གསུམ་བཞུགས་པ་ཡི༔ རྒྱལ་བ་སྲས་བཅས་དགོངས་སུ་གསོལ༔ བདག་གི་སློབ་མ་འདི་རྣམས་ལ༔ སྔོན་ནས་ལས་འཕྲོ་གང་ཡོད་པའི༔ རིགས་ཀྱི་ལྷ་འདི་བསྟན་དུ་གསོལ༔ ཧོཿ སྐལ་ལྡན་རིགས་ཀྱི་བུ་རྣམས་དམིགས་པ་འདི་བཞིན་དུ་མཛོད་ཅིག༔

རང་གི་ལག་གཉིས་ཀྱི་སོར་མོ་རྣམས་ཁ་སྦྱར་བའི་བར་དུ་རྟགས་ཀྱི་སོ་ཤིང་འདི་ཉིད་རྒྱལ་བ་རྣམས་ཀྱི་ཐུགས་རྗེའི་ཡེ་ཤེས་ཀྱི་བརྡ་མཚོན་དུ་དམིགས་ལ་རང་རང་ལས་འབྲེལ་ཡོད་པའི་ལྷ་གང་ཡིན་པ་དེ་ངོས་གཟུང་བའི་ཕྱིར་མིག་བཙུམས་ནས་སྟེགས་བུའི་སྟེང་དུ་དོར་ལ་འདིའི་རྗེས་ཟློས་མཛོད༔ བཛྲ་ཧ་ས་ཧ༔ ཞེས་དོར་བས༔ ཤར་དུ་བབས་ན་རྡོ་རྗེའི་རིགས་ལ་དབང་ཞིང་ཞི་བའི་ལས་འགྲུབ༔ ལྷོ་རུ་བབས་ན་རིན་ཆེན་གྱི་རིགས་ལ་དབང་ཞིང་རྒྱས་པའི་ལས་འགྲུབ༔ ནུབ་ཏུ་བབས་ན་པདྨའི་རིགས་ལ་དབང་ཞིང་དབང་གི་ལས་འགྲུབ༔ བྱང་དུ་བབས་ན་ལས་ཀྱི་རིགས་ལ་དབང་ཞིང་དྲག་པོའི་ལས་འགྲུབ༔ མཚམས་རྣམས་སུ་བབས་ན་ཕྱོགས་དང་ཉེ་བའི་ལྷ་བསྒྲུབ་པ་ལ་དབང་ཞིང་དངོས་གྲུབ་ཀྱང་དེ་བཞིན་དུ་འཐོབ་བོ༔ དབུས་སུ་འགྲེང་ངེར་གནས་ན་བུདྡྷའི་རིགས་ཀྱི་ལྷ་འགྲུབ་ཅིང་མཆོག་གི་དངོས་གྲུབ་འཐོབ་བོ༔ རྩ་བ་རང་ལ་བསྟན་ནས་སྟེགས་དང་ ༡༤༥༽བྲལ་ན་བར་ཆད་མང་ཞིང་ལྷ་ལ་སྐལ་བ་ཞན་པ་ཡིན་པས༔ ཚོགས་བསགས་དང་སྐོང་བཤགས་ལ་འབད་ནས་སླར་བསྐྱར་བར་བྱའོ༔ དེ་ནས་སྲུང་སྐུད་སྦྱིན་པ་ནི༔ ཧོཿ དཀོན་མཆོག་གསུམ་གྱི་བདེན་པ་དང༔ རྩ་གསུམ་སྲུང་མའི་བྱིན་རླབས་དང༔ བདག་གི་ལྷ་སྔགས་ཏིང་འཛིན་མཐུས༔ རྡོ་རྗེའི་སློབ་མ་འདི་རྣམས་ལ༔ ཕྱི་ནང་གསང་བའི་བར་ཆད་དང༔ མི་མཐུན་ཕྱོགས་རྣམས་ཀུན་ལས་སྲུངས༔ མཆོག་གི་ལམ་ཉིད་མཐར་ཕྱིན་ཤོག༔ བཛྲ་རཀྵ་རཀྵ་ཧཱུྃ་སྭཱ་ཧཱ༔ དེ་ནས་ཀུ་ཤ་སྦྱིན་པ་ནི༔ བླ་མས༔ ཧོཿ རིག་འཛིན་རྒྱ་མཚོའི་ཐུགས་རྗེ་དང༔ རྩ་བ་གསུམ་གྱི་བདེན་པ་དང༔ ལྷ་སྔགས་ཆོས་ཉིད་དག་པའི་མཐུས༔ དེང་འདིར་རིགས་ཀྱི་བུ་རྣམས་ལ༔ ལེགས་ཉེས་ནོར་འཁྲུལ་མེད་པ་རུ༔ མངོན་སུམ་ཉིད་དུ་གསལ་དུ་གསོལ༔ དེ་ནས་སློབ་བུས༔ ཧོཿ བླ་མ་ལྷ་ཡི་དཀྱིལ་འཁོར་དུ༔ བདག་ནི་གུས་པས་གསོལ་བ་འདེབས༔ བདག་ལ་ལེགས་སམ་ཉེས་ཀྱང་རུང༔ འདོད་དོན་ནོར་འཁྲུལ་མེད་པ་རུ༔ རྨི་ལམ་ཉིད་དུ་གསལ་པར་མཛོད༔ ཅེས་བརྗོད་ལ་ཀུ་ཤ་སྦྱིན༔

དེ་ནས་ཡང་སློབ་དཔོན་གྱིས༔ འོ༔ ཡེ་ཤེས་ལྷས་བྱིན་གྱིས་བརླབས་པའི་ཀུ་ཤ་འདི་ནི་ཁྱོད་ཀྱི་རྨི་ལམ་བརྟག་པའི་ཕྱིར་གནང་བ་ཡིན་ནོ༔ ཁྱོད་ཀྱི་རྨི་ལམ་དུ་འདས་ ༡༤༦༽མ་འོངས་ཀུན་མངོན་པའི་སྔས་སྟན་གྱིས་ལ་ཅི་རྨིས་མ་གསང་བར་བདག་ལ་སྨོས་ཤིག༔ ཅེས་བསྐུལ་ནས་སློབ་མས་སྔས་སྟན་བྱ་ཞིང༔ བདག་ལ་རྩ་བ་གསུམ་གྱིས་འདས་མ་འོངས་དགེ་དང་མི་དགེ་མངོན་པར་གསོལ༔ ཞེས་གསོལ་བ་བཏབ་ལ་ཉལ་བས་རྨི་ལམ་དགེ་མི་དགེ་གསལ་བར་འགྱུར༔ བཟང་ངན་ཅི་རྨིས་བླ་མ་ལ་ཞུ་བར་བྱའོ༔ དེ་ནས་དངོས་གཞི་ལ་འཇུག་པར་བྱ༔ ཨེ་མ༔ཟབ་གསང་བླ་མེད་དོན་གྱི་སྙིང་པོ་ཡི༔ སྨིན་བྱེད་དབང་གི་སྟ་གོན་ཟབ་མོ་འདིས༔ འཕྲད་ཚད་འགྲོ་བ་སྨིན་པར་ཐེ་ཚོམ་མེད༔ ཆོས་ཉིད་མཁའ་འགྲོའི་གསང་མཛོད་ཟབ་མོ་ཡི༔ རྩ་ལག་སློབ་མ་རྗེས་འཛིན་ཨྀ་ཐི་རྒྱ༔ ས་མ་ཡ༔ རྒྱ་རྒྱ་རྒྱ༔ ཅེས་པ་འདི་ཡང་རང་སློབ་ཚུལ་ཁྲིམས་རྡོ་རྗེ་དང་རིགས་ཀྱི་མྱུ་གུ་ཆོས་དབྱིངས་སྒྲོན་མ་སོགས་ཀྱིས་བསྐུལ་ངོར༔ སྤོམ་གནས་ཨོ་རྒྱན་སྒྲུབ་ཕུག་གི་ཉེ་འདབས་ནས་བདེ་ཆེན་བདེ་བའི་རྡོ་རྗེས་བྲིས་པའོ།། དེ་ནས་བླ་མས་འདི་སྐད་བརྗོད༔ འོ་སྐལ་བ་དང་ལྡན་པའི་སློབ་བུ་རྣམས་དགོངས་འཚལ༔ རྙེད་པར་དཀའ་བའི་དལ་འབྱོར་གྱི་མི་ལུས་ཐོབ༔ འཕྲད་པར་དཀའ་བ་དམ་པའི་ཆོས་དང་ཕྲད༔ མཇལ་བར་དཀའ་བ་བླ་མ་སངས་རྒྱས་དངོས་དང་མཇལ༔ བསམ་པར་དཀའ་བ་གསང་སྔགས་དོན་གཉེར་གྱི་བསམ་པ་བཟང་པོ་རྒྱུད་ལ་སྐྱེས་བ་འདི་ནི་ཤིན་ཏུ་ ༡༤༧༽ལེགས་ཏེ༔ ཡང་ནས་ཡང་དུ་འདི་ལྟར་དུ་འབྱུང་བ་ནི་ཤིན་ཏུ་དཀའ་སྟེ་ཨུ་དུམ་ཝ་རའི་མེ་ཏོག་བཞིན་ནོ༔ སངས་རྒྱས་འཇིག་རྟེན་དུ་བྱོན་པ་དེ་བས་ཀྱང་དཀོན༔ དེ་ལས་ཆེས་ཆེར་དཀོན་པ་གསང་སྔགས་ལ་འདུ་ཤེས་གྲུང་པོར་གནས་ཤིང་དམ་ཚིག་མི་འཆལ་བར་ཚུལ་བཞིན་དུ་གནས་པ་ཤིན་ཏུ་དཀོན་པ་ཡིན་ཏེ༔ ཚེ་ལུས་གཅིག་པོ་འདིའི་སྟེང་ནས་ཟུང་འཇུག་གི་སྐུ་རྡོ་རྗེ་འཆང་ཆེན་པོའི་སར་གཤེགས་ནས་འགྲོ་བ་ཡིན་ནོ༔

དེ་ལྟ་བུའི་རྒྱུ་མཚན་ལ་ལེགས་པར་དཔྱོད་ཅིང་དོན་ལ་གནས་པར་བྱེད་པ་ནི་གལ་ཆེ་བས༔ དང་པོ་ཐུན་མོང་གི་ཆོས་ཀྱིས་རང་རྒྱུད་ལ་ངེས་ཤེས་བསྐྱེད༔ བར་དུ་ལེ་ལོ་མེད་པར་ཉམས་ལེན་གྱི་མཐའ་གཅིག་ཏུ་དྲིལ༔ མཐའ་མ་འབྲས་བུ་ཕྱི་དུས་ལ་མི་བཞག་པར་ཚེ་འདིར་རང་ཐོག་ཏུ་སད་ཅིང་གཞོན་ནུ་བུམ་པའི་སྐུར་ཉིང་མཚམས་སྦྱོར་ནུས་པ་ཞིག་དགོས༔ དེ་ལྟར་གྲོལ་བར་བྱེད་པ་ལ་ཡང་ལམ་བསྐྱེད་རྫོགས་གཉིས་ཡིན་ཏེ༔ དེ་དག་གི་སྒོ་འབྱེད་ཅིང་གཞི་མ་སྨིན་པ་སྨིན་པར་བྱེད་པ་དབང་གི་དཀྱིལ་འཁོར་དུ་འཇུག་པ་ནི་ངེས་པར་དགོས་ཏེ༔ དབང་གི་སྒོ་འབྱེད་པ་ལ་ཡང་སྟ་གོན་གསུམ་སྔོན་དུ་འགྲོ་བ་ཡིན་ཕྱིར་བུམ་པ་ལྷ་ཡི་སྟ་གོན་གྱི་རིམ་པ་རྣམས་ ༡༤༨༽སོང་ནས་ད་ཁྱེད་རང་སློབ་མ་སྟ་གོན་དུ་བྱ་བའི་དུས་ལ་བབས་པས་དགའ་སྤྲོ་དད་གུས་དང་ལྡན་པའི་ངང་ནས་མཎྜལ་ཕུལ༔ དེ་ནས་གསོལ་བ་གདབ་པ་འདིའི་རྗེས་ཟློས་མཛོད༔ ཀྱེ་ཧོཿ དཔལ་ལྡན་བླ་མ་རྡོ་རྗེ་དང༔ བདག་ཅག་སྨིན་གྲོལ་མཛད་པའི་ཕྱིར༔ སྔོན་དུ་འགྲོ་བ་ལས་ཀྱི་དབང༔ བདག་ཅག་རྣམས་ལ་བསྩལ་དུ་གསོལ༔ ལན་གསུམ་གསོལ༔ དེ་ནས་དམ་ཚིག་གཟུང་བའི་ཕྱིར༔ ཧོཿ རྡོ་རྗེ་སློབ་དཔོན་དགོངས་སུ་གསོལ༔ བདག་ཅག་འདི་བཟུང་བྱང་ཆུབ་བར༔ རྒྱལ་བ་རྣམས་ཀྱི་རྗེས་སུ་འཇུག༔ དཀོན་མཆོག་གསུམ་ལ་སྐྱབས་སུ་འགྲོ༔ འགྲོ་བའི་དོན་དུ་སེམས་མཆོག་བསྐྱེད༔ སོ་ཐར་བྱང་སེམས་གསང་སྔགས་ཀྱི༔ དམ་ཚིག་སྡོམ་ལ་གནས་བྱའི་ཕྱིར༔ མགོན་པོས་བདག་ལ་གནང་དུ་གསོལ༔ ལན་གསུམ་གསོལ༔ བླ་མས༔ ཀྱེ་མ༔ སྣོད་ལྡན་སྐྱེས་བུ་དམ་པ་རྣམས༔ གསང་སྔགས་ཆོ་ག་བདག་གིས་བསྟན༔ ཕྱི་ནང་གསང་བའི་དམ་ཚིག་རྣམས༔ མི་ཉམས་ཚུལ་བཞིན་བསྲུང་བར་གྱིས༔ ཞེས་གནང་བ་སྦྱིན༔ ཐལ་མོ་མེ་ཏོག་དང་བཅས་ཏེ༔ ཕྱོགས་བཅུའི་སངས་རྒྱས་བྱང་ཆུབ་སེམས༔ ཉན་རང་འཕགས་པའི་ཚོགས་རྣམས་དང༔ རྩ་གསུམ་དཔའ་བོ་མཁའ་འགྲོ་དགོངས༔ སྐང་གཉིས་གཙོ་བོར་སངས་རྒྱས་དང༔ ཞི་བ་ཆགས་བྲལ་དམ་པའི་ཆོས༔

༡༤༩༽ ཚོགས་མཆོག་འཕགས་པའི་དགེ་འདུན་ལ༔ འདི་བཟུང་བྱང་ཆུབ་མ་ཐོབ་བར༔ གུས་པའི་ཡིད་ཀྱིས་སྐྱབས་སུ་མཆི༔ བླ་མ་ཡིད་དམ་མཁའ་འགྲོ་དང༔ ཆོས་སྐྱོང་དཔའ་བོ་དཔའ་མོར་བཅས༔ བྱང་ཆུབ་སེམས་དཔའ་སློབ་དཔོན་ལ༔ བདག་ནི་གུས་པས་སྐྱབས་སུ་མཆི༔ ལན་གསུམ༔ བླ་མ་སངས་རྒྱས་སྤྱན་སྔ་རུ༔ ལུས་ངག་ཡིད་ཀྱིས་གཞན་རྣམས་ལ༔ གནོད་པ་ལས་ལྡོག་དགེ་བ་བསྒྲུབ༔ དགེ་ཚུལ་དགེ་སློང་བྱང་ཆུབ་སེམས༔ སོ་སོར་ཐར་པའི་སྡོམ་པ་ལ༔ བདག་ནི་རྒྱུན་དུ་གནས་ཤིང་བསྲུང༔ འགྲོ་བ་མ་སྨིན་པ་དང་ནི༔ འཇུག་པ་བྱང་ཆུབ་སེམས་མཆོག་བསྐྱེད༔ ཕར་ཕྱིན་དྲུག་ལ་རྟག་ཏུ་གནས༔ སེམས་ཅན་མྱ་ངན་འདས་ལ་འགོད༔ དཀོན་མཆོག་མི་གཏོང་རྟག་ཏུ་བསྒྲུབ༔ རྡོ་རྗེ་སློབ་དཔོན་མི་གཏོང་བརྙེན༔ རྡོ་རྗེ་དྲིལ་བུའི་ཕྱག་རྒྱ་དང༔ རིགས་ལྔའི་དམ་ཚིག་རྟག་ཏུ་འཛིན༔ བྱང་ཆུབ་སེམས་དང་འབྲལ་མི་བྱ༔ སྦྱིན་པ་དུས་རྣམས་རྒྱུན་དུ་གཏོང༔ ཐེག་གསུམ་ཆོས་ལ་བཤད་པར་བརྩོན༔ འགྲོ་དོན་རྒྱུན་མི་ཆད་ ༡༥༠༽པར་བསྒྲུབ༔ མདོར་ན་རྒྱལ་བས་གང་བསྒྲགས་པའི༔ དམ་ཚིག་མི་ཉམས་ཚུལ་བཞིན་གཟུང༔ ཞེས་ལན་གསུམ་གྱིས་དམ་ཚིག་སྦྱིན་ཞིང་ལེན༔ དེ་ནས་དུང་ཞལ་ཐོགས་ལ༔ ཧོཿ རྡོ་རྗེ་ཁྲོ་བོ་གནོད་སྦྱིན་གྱིས༔ བྱིན་གྱིས་བརླབས་པའི་དམ་ཚིག་འདུ༔ སློབ་མ་ཁྱོད་ཀྱི་ལྕེ་ལ་བཞག༔ ནམ་ཡང་དམ་ལས་མ་འདའ་ཞིག༔ ས་མ་ཡ་ན་ར་ཀན༔ དྲིའི་ཐིག་ལེ་གནས་གསུམ་དུ་བྱུགས་ལ༔ ཨོཾ་ཨཱཿཧཱུྃ༔ ཧཱུྃ་ཨཱཿཨོཾ༔ བརྗོད་པས་སྐྱེ་མཆེད་ཀྱི་གནས་རྣམས་སུ་རེག་ཅིང་ཐིག་ལེ་བཀོད་པས་མ་དག་པའི་གནས་ཉམས་ཡི་གེའི་རང་བཞིན་དུ་བརླབས་པར་བསམ༔ ཨོཾ་བཛྲ་པྲ་བེ་ཤ་ཡ་ཧོཿ ཞེས་དང༔ ཨོཾ་ཧཱུྃ་ཏྲཱྃ་ཧྲཱིཿཨཱཿ གྲངས་མེད་བརྗོད་བཞིན་ཌཱ་དྲིལ་དཀྲོལ་ཞིང༔ ཛཿཧཱུྃ་བམ་ཧོཿས༔ སངས་རྒྱས་དང་བྱང་ཆུབ་སེམས་དཔའ་བླ་མ་ཡི་དམ་མཁའ་འགྲོའི་ཚོགས་རྣམས་ཆར་བཞིན་བབས་ནས་སློབ་མའི་སྤྱི་བོ་ནས་མར་ཐིམ་ནས་སྙིང་གར་བཞུགས་པར་བསམ་མོ༔ གུ་རུའི་ཐུགས་སྒྲུབ་ཀྱི་དབང་གི་སྟ་གོན་ལས་ཁོལ་དུ་ཕྱུང་བའོ།