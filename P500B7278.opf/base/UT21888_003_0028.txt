༣༥༩༽ ཆོས་ཉིད་མཁའ་འགྲོའི་ཐུགས་ཏིག་ལས༔ དཔལ་རིའི་སྨོན་ལམ་གསང་ལམ་མངོན་འབྱེད་བཞུགས༔ ཨེ་མ་ཧོ༔ རང་སྣང་རྣམ་དག་དོན་གྱི་འོག་མིན་ཞིང༔ སྙིང་དབུས་ཟངས་མདོག་དཔལ་རིའི་གཞལ་ཡས་དབུས༔ མི་ཤིགས་ཐིག་ལེ་འོད་ལྔའི་ཀློང་དཀྱིལ་ན༔ རང་བྱུང་རིག་པ་ཀུན་བཟང་པདྨ་འབྱུང༔ གཉུག་མ་འོད་གསལ་ཀ་དག་ངང་དུ་བཞུགས༔ ཡེ་ཤེས་རོལ་རྩལ་གྲུབ་བརྙེས་རྗེ་འབངས་ཚོགས༔ གསལ་སྟོང་མཉམ་གནས་ཆེན་པོའི་དབྱིངས་སུ་རྫོགས༔ ཀུན་ཁྱབ་བདེ་ཆེན་ཆོས་སྐུ་འགྱུར་བ་མེད༔ རང་བཞིན་ངང་ལ་ཐ་དད་དམིགས་མེད་ཀྱང༔ ཐུགས་རྗེ་ཚད་མེད་མཁྱེན་དང་བརྩེ་བ་ཡིས༔ བདག་ཅག་མོས་པའི་བུ་ལ་བྱིན་གྱིས་རློབས༔ མ་དག་སྒོ་གསུམ་བག་ཆགས་རྣམ་དག་ནས༔ རྡོ་རྗེ་གསུམ་གྱི་རོལ་པར་བྱིན་གྱིས་རློབས༔ ཐུགས་རྒྱུད་དགོངས་པའི་ཡེ་ཤེས་ཡོན་ཏན་ཀུན༔ ད་ལྟ་ཉིད་དུ་བདག་རྒྱུད་ལ་འཕོས་ཏེ༔ གཟུང་འཛིན་འཁྲུལ་པའི་དབང་དུ་མི་འགྲོ་ཞིང༔ ཁྲེགས་ཆོད་ཐོད་རྒལ་ལམ་གྱི་རྩལ་རྫོགས་ནས༔ ལྷུན་གྲུབ་སྐུ་དང་ཡེ་ཤེས་མངོན་གྱུར་ཅིང༔ དག་དབྱིངས་དྭངས་མའི་དབྱིངས་སུ་གྲོལ་ནུས་ཤོག༔ བདག་དང་བདག་ལ་འབྲེལ་ཐོགས་སེམས་ཅན་ཀུན༔ གཟུང་འཛིན་འཁྲུལ་པའི་སྒྲིབ་གཉིས་དང་བྲལ་ ༣༦༠༽ནས༔ ཀུན་བཟང་མཚོ་སྐྱེས་རྗེ་དང་དབྱེར་མེད་ཤོག༔ གལ་ཏེ་ལས་རླུང་འཁྲུལ་པའི་དབང་གྱུར་ཏེ༔ རིམ་གཉིས་ལམ་ལ་གདིང་ཚད་མ་ཕེབས་ན༔ ཚེ་འདིའི་སྣང་བ་ནུབ་པར་གྱུར་མ་ཐག༔ སྐྱེ་བ་གཞན་གྱིས་བར་མ་ཆོད་པ་རུ༔ འོག་མིན་ཟངས་མདོག་དཔལ་རིའི་ཕོ་བྲང་དུ༔ དཔའ་བོ་མཁའ་འགྲོའི་ཚོགས་ཀྱིས་མདུན་བསུས་ཏེ༔ རིག་འཛིན་འཁོར་གྱི་ཐོག་མར་སྐྱེ་བར་ཤོག༔ སྐྱེས་མ་ཐག་ཏུ་གུ་རུས་རྗེས་བཟུང་ནས༔ ས་བཅུ་ལམ་ལྔའི་ཡོན་ཏན་ཐོབ་ཅིང༔ གང་འདུལ་སྤྲུལ་པས་འགྲོ་ཀུན་འདྲེན་ནུས་ཤོག༔ མཆོག་གསུམ་བླ་མ་རྣམས་ཀྱི་ཐུགས་རྗེ་དང༔ སྐུ་གསུམ་ཡེ་ཤེས་མཁའ་འགྲོའི་བྱིན་རླབས་ཀྱིས༔ སྨོན་བཞིན་བསམ་པ་ཡོངས་སུ་འགྲུབ་གྱུར་ཅིག༔ ས་མ་ཡ༔ འདི་ལ་རྒྱུན་དུ་བརྩོན་གྱུར་ན༔

དཔའ་བོ་མཁའ་འགྲོས་མདུན་བསུས་ཏེ༔ རང་སྣང་དག་པའི་ཞིང་མཆོག་ཏུ༔ དབུགས་འབྱིན་བརྟན་པ་ཐོབ་པར་ངེས༔ ས་མ་ཡ༔ རྒྱ་རྒྱ་རྒྱ༔ ཞེས་པ་འདིའང་ཤཱཀྱའི་དགེ་བཙུན་དམ་པ་དོན་གྱི་མིང་འཛིན་གྱིས་འདི་ལྟར་དགོས་ཞེས་ནན་ཆེར་བསྐུལ་ངོ་མ་ལྡོག་ཙམ་དུ་སུ་ཁ་བཛྲས་དག་པར་ཕབ་པའོ།། དགེའོ།།