༩༣༽ ཆོས་ཉིད་མཁའ་འགྲོའི་གསང་མཛོད་ལས༔ རྫོགས་ཆེན་མཐའ་གྲོལ་ཀློང་ཡངས་ཀྱི་དགོངས་པ་འོད་གསལ་སྒྲོན་མེ་བཞུགས༔ དཔལ་ཀུན་ཏུ་བཟང་པོ་ལ་ཕྱག་འཚལ་ལོ༔ གདོད་ནས་རིག་པ་ཀུན་ཏུ་བཟང༔ འཁྲུལ་བྲལ་ཡེ་ཤེས་ཆེན་པོ་ཉིད༔ རང་བྱུང་རིག་པ་སྐྱེ་འགག་བྲལ༔ ཁྱབ་བརྡལ་སྐྱེ་མེད་ངོ་བོར་ཤར༔ མ་རིག་གཉིས་འཛིན་ཡུལ་ལས་འདས༔ ཀུན་བརྟགས་རྟོག་པ་དབྱིངས་སུ་དག༔ འབད་རྩོལ་ལས་འདས་འོད་གསལ་ཀློང༔ གང་ཤར་རང་གྲོལ་ཡེ་ཤེས་ངང༔ ཟང་ཐལ་རྒྱ་ཡན་ཕྱོགས་ལྷུང་བྲལ༔ སྣང་སྲིད་འཁོར་འདས་ཆོས་རྣམས་ཀུན༔ གཞི་གཅིག་ཀློང་ཡངས་ངང་དུ་རྫོགས༔ མཐའ་བརྒྱད་སྤྲོས་པ་བྲལ་བ་ལས༔ རང་བྱུང་རང་ཤར་ལྷུན་གྱིས་གྲུབ༔ ལྟ་བ་གཏད་མེད་དབྱིངས་སུ་དག༔ སྒོམ་པ་ཟང་ཐལ་རྒྱ་ཡན་རོལ༔ སྤྱོད་པ་གང་ཤར་རང་གྲོལ་ངང༔ ཡེ་གྲོལ་སྤྲོས་བྲལ་སྤང་བླང་བྲལ༔ འོད་གསལ་རིག་པ་མཐའ་དབུས་མེད༔ ཡེ་ཤེས་ཡུལ་མེད་བསམ་བརྗོད་བྲལ༔ གཟུང་འཛིན་མདུད་རྒྱ་དབྱིངས་སུ་གྲོལ༔ སྤང་བླང་གཉིས་མེད་རྒྱན་དུ་ཤར༔ བཟང་ངན་དགའ་སྡུག་གཞི་ལ་གྲོལ༔ ༩༤༽ འཁོར་འདས་སྐུ་གསུམ་རོལ་པར་ཤར༔ ཆོས་ཉིད་རྩལ་རྫོགས་རྡོ་རྗེའི་ཆོས༔ བདུན་ལྡན་མི་ཤིགས་ཐིག་ལེའི་ཀློང༔ ཡེ་གྲོལ་གདོད་ནས་དག་པ་ཡི༔ རིག་སྟོང་འགྱུར་བ་མེད་པའི་ངང༔ ལྷུན་གྲུབ་གཟིགས་སྟངས་ལྟ་སྟངས་གཅུན༔ ཕྱི་གནད་གཅུན་པས་ནང་དབྱིངས་ཆོས་ཉིད་གསལ༔ སྣང་བཞི་ཚད་ལ་ཕེབས་པ་གདོད་མའི་དབྱིངས༔ ཆོས་ཉིད་མངོན་སུམ་ཡེངས་འཁྲུལ་ཡེ་དག་ཀློང༔ ཉམས་སྣང་གོང་འཕེལ་དབྱིངས་ཀྱི་ར་བ་ནས༔ སྒྲོན་དྲུག་ལམ་དག་གཞི་རྩལ་རྫོགས༔ རིག་པ་ཚད་ཕེབས་ལྷ་སྐུར་ཤར༔ སྐུ་དང་ཞིང་ཁམས་སྣང་སེམས་ཀུན༔ རིག་པ་རང་རྩལ་ཡེ་ནས་རྫོགས༔ ཆོས་ཟད་བློ་ཟད་ཡུལ་སྣང་ཟད༔ དབྱིངས་གསུམ་གཅིག་ཏུ་འདྲེས་པ་ཡིས༔ ནམ་མཁའ་ནམ་མཁར་ཐིམ་བཞིན་གྲོལ༔ དཔེར་ན་བུམ་པ་ཆག་པའི་མཁའ༔ འཆི་བ་དང་པོ་ཀ་དག་གྲོལ༔ གཞོན་ནུ་བུམ་པའི་རྒྱལ་ས་ཟིན༔ གཞི་དང་གཞི་སྣང་བརྗོད་པ་བྲལ༔ རང་བྱུང་རིག་པར་ལྷུན་གྱིས་གྲུབ༔

མཐའ་གྲོལ་ཀློང་ཡངས་དགོངས་པ་ཨེ་མ་ཧོ༔ ས་མ་ཡ༔ རྒྱ་རྒྱ་རྒྱ༔ གུ་ཧྱ༔ བརྡ་ཐིམ༔ ༔ 

ཞེས་པའང་ཆོས་འཛིན་ཏཱ་རེའི་མིང་གིས་ནན་ཆེར་བསྐུལ་ངོར་སུ་ཁ་བཛྲས་དག་པར་བྲིས་པ་དགེའོ།