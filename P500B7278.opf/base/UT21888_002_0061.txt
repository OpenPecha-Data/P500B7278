༩༽ སྙན་བརྒྱུད་ལས༔ རྡོ་རྗེ་ཕག་མོའི་ཟབ་བརྒྱུད་བཞུགས་སོ༔ ༡༠༽ ན་མོ་གུ་རུ་པདྨ་ཀཱ་ར་ཡེ༔ དབྱིངས་ཡེ་མཉམ་བརྡལ་ཀློང་ཆེན་ཡངས་པའི་ངང༔ ཤར་གྲོལ་རིས་མེད་བྱང་ཆུབ་སེམས་ཀྱི་འཕྲུལ༔ ཀུན་སྣང་ཟུང་འཇུག་བདེ་ཆེན་སྒྱུ་མའི་གཤིས༔ རྣམ་རོལ་མ་འགགས་ཐམས་ཅད་སྟོང་ཉིད་ལས༔ གསལ་མདངས་མ་འགགས་སྙིང་རྗེ་ཆེན་པོར་ཤར༔ གདངས་ལས་ཐུགས་རྗེའི་རྩལ་སྣང་བྃཿཡིག་ཤར༔ ཀུན་བརྟགས་སྣང་ཆོས་ཞིང་གི་བཀོད་པ་རྫོགས༔ ཕུང་ཁམས་སྐྱེ་མཆེད་ལྷ་དང་གཞལ་ཡས་ཁང༔ གཟུགས་ཁམས་མི་ཤིགས་སྐུ་ཡི་རྡོ་རྗེར་ཤར༔ རྣལ་འབྱོར་དམར་མོ་ཞི་འཛུམ་སྒེག་པའི་ཉམས༔ གྲི་གུག་ཐོད་ ༡༡༽འཛིན་གར་སྟབས་རུས་རྒྱན་གསོལ༔ དབུ་སྐྲ་ཐོར་ཅོག་སྤྱི་བོར་ཕག་ཞལ་ངུར༔ ཟར་བུ་ཐུར་འཕྱང་ནུ་འབུར་པདྨོ་རྒྱས༔ རིགས་ཀྱི་བདག་པོ་སྣང་བ་མཐའ་ཡས་ཤར༔ ཡེ་ཤེས་རང་རྩལ་མཁའ་འགྲོ་སྡེ་བཞི་དང༔ འབུམ་ཕྲག་ཡངས་པའི་ཌཱ་ཀིའི་ཚོགས་ཀྱིས་བསྐོར༔ སྣང་སྟོང་ཟུང་འཇུག་སྒྱུ་མའི་སྐུ་རུ་བསྒོམ༔ འདོད་ཁམས་མ་འགགས་གསུང་གི་རྡོ་རྗེར་ཤར༔ ཐུགས་ཀར་ཡེ་ཤེས་སེམས་མ་གྲི་ཐོད་འཛིན༔ གཅེར་བུ་རྒྱན་མེད་སྒེག་པའི་ཉམས་དང་ལྡན༔ དེ་ཡི་ཐུགས་ཀར་པདྨ་ཉི་གདན་ལ༔ བྃཿཡིག་མཐའ་མར་སྔགས་ཀྱི་ཕྲེང་བས་བསྐོརཿ ནཱ་ད་བྱ་གྲུབ་ཐིག་ལེ་མེ་ལོང་སྟེ༔ ༡༢༽ཟླ་ཚེས་མཉམ་ཉིད་བ་ཡིག་ཆོས་ཀྱི་དབྱིངས༔ རྣམ་བཅད་སོ་སོར་རྟོགས་པའི་ཡེ་ཤེས་ཏེ༔ ཨོཾ་ནི་སྐུ་ལྔ་ཡེ་ཤེས་ལྔ་དང་ལྡན༔ བཛྲ་མི་འགྱུར་གཞོམ་བྲལ་རྡོ་རྗེ་སྟེ༔ ཝ་ར་ཧི་ནི་ཕག་མོ་རྣལ་འབྱོར་མ༔ ཝ་ནི་ཐབས་མཆོག་ཧེ་རུ་ཀ་དང་ནི༔ ར་ནི་ཤེས་རབ་སྐྱེ་མེད་ཡུམ་ཡིན་ཏེ༔ ཧི་ནི་ཟུང་འཇུག་དག་པ་དབྱིངས་ཀྱི་འཕྲུལ༔ ཧ་ཡིག་རྡོ་རྗེ་རི་ཡིག་རིན་དང༔ ནི་ཡིག་པདྨ་ས་ཡིག་ལས་ཀྱི་རིགས༔ སྐུ་གསུམ་དབྱིངས་དང་དབྱིངས་བཞུགས་རྒྱལ་བ་རྣམས༔ ཀུན་གྱི་སྤྲོ་བསྡུའི་བྱེད་པོ་རྡོ་རྗེ་འཆང༔ མ་སྲིང་མཁའ་འགྲོ་རྒྱ་མཚོའི་སྤྱི་གཟུགས་མཆོག༔ འདས་དང་མ་བྱོན་ད་ལྟ་དུས་གསུམ་གྱི༔

ཕྱོགས་བཅུའི་སངས་རྒྱས་མ་ལུས་བསྐྱེད་པའི་ཡུམ༔ ཕྱི་ལྟར་འབྱུང་ལྔ་གནས་དག་ཡུམ་ཆེན་ལྔ༔ ནང་ལྟར་རྩ་ཁམས་དག་པ་དབྱིངས་ཀྱི་ལྷ༔ གསང་བ་རིག་སྟོང་དོན་གྱི་ལྷ་མཆོག་གི༔ སརྦ་མཆོག་དང་ཐུན་མོང་གིས་བསྡུས་པའི༔ སིདྡྷི་དངོས་གྲུབ་མ་ལུས་ཇི་སྙེད་ཀུན༔ ཕ་ལ་ཕྲིན་ལས་བཟང་པོའི་དཔལ་དུ་སྩོལ༔ ཧཱུྃ་ནི་སེམས་ཉིད་མི་འགྱུར་དབྱིངས་སུ་བསྟིམ༔ སྙིང་པོ་འདི་བཟླས་ལས་དང་བག་ཆགས་བྱང༔ གསང་སྔགས་རིག་སྔགས་ཀུན་གྱི་དངོས་གྲུབ་བསྐུལ༔ སྐུ་གསུམ་རྒྱལ་བ་སྲས་དང་བཅས་རྣམས་ ༡༣༽ཀྱིས༔ དབང་བསྐུར་ལུང་སྟོན་དབུགས་དབྱུང་ཐོབ་པར་འགྱུར༔ ཚེ་འདིར་ལེགས་ཡོན་མཐའ་དག་ཀུན་འགྲུབ་ཅིང༔ ཕྱི་མའི་མུ་ལ་མི་ལྟོས་མཁའ་སྤྱོད་གླིང༔ དཔའ་བོ་མཁའ་འགྲོའི་ཚོགས་ཀྱི་བདག་པོར་འགྱུར༔ གང་ལ་དམིགས་པའི་ཞི་རྒྱས་དབང་དྲག་གི༔ ལས་ཀུན་ཐོགས་མེད་ཡིད་བཞིན་འགྲུབ་འགྱུར་རོ༔ གཟུགས་མེད་མ་འགགས་ཐུགས་ཀྱི་རྡོ་རྗེར་ཤར༔ ངོ་བོ་སྟོང་གསལ་འདུས་མ་བྱས་པའི་སྐུ༔ རང་བཞིན་གསལ་སྟོང་བརྗོད་པ་བྲལ་བའི་གསུང༔ ཐུགས་རྗེ་ཀུན་ཁྱབ་མཁྱེན་གཉིས་ཡེ་ཤེས་ཐུགས༔ ངོ་བོ་མི་འགྱུར་ཆོས་དབྱིངས་ཡེ་ཤེས་ཆེ༔ རང་བཞིན་གསལ་སྟོང་མེ་ལོང་ཡེ་ཤེས་ངང༔ འཁོར་འདས་མཉམ་རྫོགས་མཉམ་ཉིད་ཡེ་ཤེས་སུ༔ སོར་རྟོགས་ཡེ་ཤེས་དུས་གསུམ་འཕོ་འགྱུར་བྲལ༔ བྱ་གྲུབ་ཡེ་ཤེས་ཕྲིན་ལས་ལྷུན་གྱིས་གྲུབ༔ མཛད་པ་ཕྲིན་ལས་ནམ་མཁའི་མཐར་ཁྱབ་ཅིང༔ གང་འདུལ་སྤྲུལ་པས་འགྲོ་བ་ཐབས་ཀྱི་འདྲེན༔ ཟབ་པ་མི་འགྱུར་ཆོས་དབྱིངས་རྡོ་རྗེའི་ཐུགས༔ རྒྱ་ཆེན་འོད་གསལ་མཐའ་དབུས་ཕྱོགས་མཐའ་བྲལ༔ སྐུ་དང་ཡེ་ཤེས་ཡོན་ཏན་རྫོགས་པའི་དཔལ༔ འཁོར་འདས་ཆོས་རྣམས་ཀུན་གྱི་འབྱུང་གནས་ཡིན༔ ས་མ་ཡ༔ རྒྱལ་བ་ཀུན་གྱི་སྐུ་གསུང་ཐུགས་ ༡༤༽ཡོན་ཏན༔ ཕྲིན་ལས་མ་ལུས་གཅིག་ཏུ་འདུས་པའི་རྒྱུད༔ སྙིང་མིག་སྲོག་ལས་ཕངས་པར་གྱུར་ན་ཡང༔ རྗེས་འཇུག་འགྲོ་བ་སྐྱོབ་པའི་དཔལ་ཉིད་དུ༔ སེམས་ཉིད་མི་འགྱུར་དབྱིངས་ལ་གཏེར་རྒྱས་བཏབ༔

མ་འོངས་སྙིགས་མ་སུམ་ཅུ་ཁ་རལ་དུས༔ རྣལ་འབྱོར་སུ་ཁ་བཛྲ་རྩལ་ཉིད་ཀྱིས༔ འདི་བཏོན་རྩ་བའི་ཆོས་ཀྱི་བདག་པོ་སོགས༔ བུ་ཆེན་ཉེར་ལྔས་ཐོག་དྲངས་ལས་ཅན་ཀུན༔ སྒྱུ་ལུས་མ་སྤངས་འོད་གསལ་སྦུབས་སུ་འཇུག༔ ཟུང་འཇུག་རྡོ་རྗེ་འཛིན་པའི་ས་ཐོབ་ཤོག༔ བཀའ་འདི་སྔགས་ཀྱི་བདག་མོར་གཉེར་རོ་རྒྱ༔ ཐུབ་པར་སྲུངས་ཤིག་བཛྲ་ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ དབྱིངས་སྣང་མཁའ་འགྲོའི་རྒྱ༔ 

ཞེས་པ་འདི་ཡང་གཏེར་ཆེན་པདྨ་ལས་འབྲེལ་རྩལ་གྱིས་རིན་ཆེན་དང་པོའི་གནང་སྐྱེས་བཅས་བཀའ་བསྩལ་སྤྱི་བོར་ཕེབས་པས་མཚམས་སྦྱར་ཏེ་ཁོ་མོ་བདེ་བའི་རྡོ་རྗེས་མཁའ་འགྲོ་གསང་བའི་ཤོག་སེར་ལས་དག་པར་ཕབ་པའི་ཡི་གེ་པ་ནི་བཱི་མའི་མཚན་ཅན་གྱིས་བགྱིས་པའོ།། དགེའོ།།