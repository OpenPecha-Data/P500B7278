༡༨༩༽ཆོས་ཉིད་མཁའ་འགྲོའི་གསང་མཛོད་ལས༔ བརྒྱུད་པའི་གསོལ་འདེབས་བསྡུས་པ་བཞུགས༔

 ན་མོ་པདྨ་ཀཱ་ར་ཡེ༔ དད་མོས་དྲག་པོས་འདི་སྐད་བརྗོད༔ ཨེ་མ་ཧོ༔ ཆོས་སྐུ་ཀུན་བཟང་ལོངས་སྐུ་རྡོ་རྗེ་སེམས༔ སྤྲུལ་སྐུ་པད་འབྱུང་མཁའ་འགྲོ་མཚོ་རྒྱལ་མ༔ རིགས་བཞིའི་ཌཱ་ཀི་འབུམ་ཕྲག་མཁའ་འགྲོ་དང༔ བསྟན་སྲུང་དམ་ཅན་རྒྱ་མཚོའི་ཚོགས་བཅས་ལ༔ གསོལ་བ་འདེབས་སོ་བྱིན་གྱིས་བརླབ་ཏུ་གསོལ༔ ཕྱི་ནང་གསང་བའི་བར་ཆད་ཞི་བ་དང༔ ཚེ་སྒྲུབ་མཐར་ཕྱིན་དོན་གཉིས་ལྷུན་གྲུབ་ནས༔ འཕོ་མེད་ཕྱག་རྒྱ་ཆེན་པོའི་ས་ཐོབ་ཤོག༔ ཅེས་པའང་ལྷ་སྲས་དམ་པ་དཔལ་ཆེན་རྣམ་རྒྱལ་གྱི་བཞེད་སྐོང་དུ་བདེ་བའི་མིང་གིས་འཁྲུལ་སྣང་ཡིག་རིས་སུ་བྲིས་པའོ།། དགེའོ།། ༡༩༠༽