༣༠༣༽ཆོས་ཉིད་མཁའ་འགྲོའི་ཐུགས་ཏིག་ལས༔ རིག་འཛིན་མཁའ་འགྲོའི་སྤྱི་བསྐང་ཉམས་ཆགས་རང་གྲོལ་དངོས་གྲུབ་ཆར་འབེབས་བཞུགས༔ ན་མོ་གུ་རུ་པདྨ་ཀཱ་ར་ཡེ༔ 

སྔོན་སྨོན་ལས་འཕྲོ་དུས་འཛོམས་པའི༔ སྐལ་བཟང་སྐྱེས་བུ་མི་མཆོག་རྣམས༔ ཡེ་ཤེས་མཁའ་འགྲོའི་དཀྱིལ་འཁོར་ལ༔ བརྟེན་ནས་ཉམས་ཆགས་བསྐང་བ་དང༔ རིམ་གཉིས་དངོས་གྲུབ་ཐོབ་པའི་ཐབས༔ སྤྱི་བསྐང་དངོས་གྲུབ་ཆར་འབེབས་བསྟན༔ ས་མ་ཡ༔ དང་པོ་བྱིན་གྱིས་བརླབ་པ་ནི༔ ཨོཾ་ཨཱཿཧཱུྃ༔ སྣང་སྲིད་སྣོད་བཅུད་རང་བྱུང་ཕྱི་ཡི་ཚོགས༔ འབྱོར་ཚོགས་འདོད་ཡོན་ལོངས་སྤྱོད་ནང་གི་ཚོགས༔ མཉམ་སྦྱོར་ཟག་མེད་བདེ་ཆེན་གསང་བའི་ཚོགས༔ མི་ཟད་ནམ་མཁའ་མཛོད་ཀྱི་འཁོར་ལོར་སྤེལ༔ སྐུ་གསུམ་ཞིང་ཁམས་རྒྱ་མཚོ་ཁྱབ་པ་ཡི༔ བླ་མེད་ཀུན་བཟང་མཆོད་པའི་སྤྲིན་དུ་གྱུར༔ ནམ་མཁའ་མཛོད་སྔགས་ལན་བདུན་གྱིས་བརླབས༔ དེ་ནས་བསྐང་བ་དངོས་ནི༔ ཧཱུྃ་ཧྲཱིཿ མ་སྐྱེས་རྣམ་དག་ཆོས་དབྱིངས་ཞིང་ཁམས་ནས༔ དགོངས་བརྒྱུད་རིག་འཛིན་བླ་མའི་ཐུགས་དམ་བསྐང༔ ངེས་པ་ལྔ་ལྡན་ལྷུན་གྲུབ་གཞལ་ཡས་ནས༔ བརྡ་བརྒྱུད་རིག་འཛིན་བླ་མའི༴ མི་མཇེད་འཇིག་རྟེན་དག་པའི་ཞིང་ཁམས་ནས༔ སྙན་བརྒྱུད་རིག་འཛིན༴ སྤྱི་གཙུག་ཉི་ཟླ་པདྨའི་གདན་སྟེང་ ༣༠༤༽ནས༔ དྲིན་ཆེན་རྩ་བའི་བླ་མའི༴ དབང་དང་དངོས་གྲུབ་གདམས་པའི་ཀློང་མཛོད་ནས༔ བཀའ་བརྒྱུད་རིག་འཛིན་བླ་མའི༴ མཆོག་ཐུན་དངོས་གྲུབ་མ་ལུས་འབྱུང་བའི་གནས༔ ཡི་དམ་རྒྱུད་སྡེ་བཞི་དྲུག༴ ཐུགས་དམ་བསྐང་བའི་དམ་རྫས་ནི༔ ལྟ་བ་མཐའ་བྲལ་ཡངས་པས་བསྐང༔ སྒོམ་པ་ཟང་ཐལ་ཆེན་པོས་བསྐང༔ སྤྱོད་པ་སྤང་བླང་བྲལ་བས་བསྐང༔ འབྲས་བུ་ཡེ་གྲོལ་ཆེན་པོས་བསྐང༔ མཉམ་ཉིད་མཉམ་རྫོགས་ཀློང་དུ་བསྐང༔ བསྐང་གྱུར་དབང་དང་དངོས་གྲུབ་སྩོལ༔ ཧཱུྃ་ཧྲཱིཿ དཀྱིལ་འཁོར་གཙོ་མཆོག་ཁྱབ་བདག་ཀུན་བཟང་མོ༔ ཆོས་སྐུའི་མཁའ་འགྲོའི་ལྷ་ཚོགས་ཐུགས་དམ་བསྐང༔ ལྷུན་གྲུབ་ལོངས་སྤྱོད་རྫོགས་མཛད་རྣལ་འབྱོར་མ༔ ལོངས་སྐུའི་མཁའ་འགྲོའི་ལྷ་ཚོགས༴ གནས་གསུམ་དཔའ་བོ་མཁའ་འགྲོའི་སྤྱི་རྗེ་མོ༔ རྒྱལ་ཡུམ་ཡེ་ཤེས་མཚོ་རྒྱལ༴ བརྒྱུད་གསུམ་ཆུ་བོ་གཅིག་འདྲེས་པདྨ་འབྱུང༔ རིགས་བདག་མཚོ་སྐྱེས་རྡོ་རྗེའི༴

སྐུ་གསུང་ཐུགས་ཡོན་ཕྲིན་ལས་རྫོགས་པའི་དཔལ༔ གུ་རུ་ཐོད་ཕྲེང་སྡེ་ལྔའི་ཐུགས༴ ཡེ་ཤེས་ལྔ་ཡི་སྒྱུ་འཕྲུལ་ཕྱག་རྒྱའི་གར༔ དབྱིངས་ཀྱི་ཡུམ་ཆེན་ལྔ་ཡི༴ གང་འདུལ་ཐབས་ཀྱིས་མཛད་པ་སྣ་ཚོགས་སྟོན༔ འབུམ་ཕྲག་ཡངས་པའི་མཁའ་འགྲོའི༴ ཆད་མེད་བཞི་ཡིས་ ༣༠༥༽འགྲོ་རྣམས་བདེ་ལ་སྦྱོར༔ སྒོ་སྐྱོང་ཌཱ་ཀི་སྡེ་བཞིའི༴ བཀའ་དང་དམ་ཚིག་གཉེན་གྱིས་བསྡུས་པ་ཡི༔ གནས་ཡུལ་ཞིང་སྐྱོང་དམ་ཅན༴ ཐུགས་དམ་བསྐང་བའི་དམ་རྫས་ནི༔ ཕྱི་མཆོད་ཡིད་འོང་རྣམ་ལྔས་བསྐངས༔ ནང་མཆོད་འདོད་ཡོན་དྲུག་གིས་བསྐངས༔ གསང་མཆོད་སྨན་གཏོར་རཀྟས༴ ཡང་གསང་སྦྱོར་སྒྲོལ་མཆོད་པས༴ དགའ་བཞི་བདེ་ཆེན་རོལ་པས༴ ཐུགས་དམ་དགྱེས་བསྐང་དངོས་གྲུབ་སྩོལ༔ གཞན་ཡང་ལྷ་མིའི་འདོད་ཡོན་དཔལ༔ ཟག་མེད་བདེ་ཆེན་བསྐྱེད་པའི་རྫས༔ ཛ་གད་སྐྱེམས་དང་མཱཾ་ས་ཏ༔ འབྱོར་ཚོགས་ལོངས་སྤྱོད་ཚོགས་ཀྱིས༴ བཟའ་བཅའ་བཏུང་སོགས་བལྡག་གཞིབ་ཟས༔ དཀར་གསུམ་མངར་གསུམ་རོ་མཆོག་དང༔ བཀྲ་ཤིས་རྫས་རྟགས་རྒྱལ་སྲིད་བདུན༔ དངོས་ཡིད་ཏིང་འཛིན་དག་པའི་རྫས༔ བསྐང་བའི་མཆོད་པ་བླ་ན་མེད༔ དཀྱིལ་འཁོར་ལྷ་ཚོགས་ཐུགས་དམ་བསྐངས༔ བསྐང་གྱུར་དབང་དང་དངོས་གྲུབ་སྩོལ༔ ཧོཿ ཡེ་ཤེས་མཁའ་འགྲོའི་ལྷ་ཚོགས་དགོངས་སུ་གསོལ༔ བདག་ཅག་མ་རིག་ཉོན་ཤེས་སྒྲིབ་དབང་གིས༔ དོན་དམ་སྤྲོས་བྲལ་ཆོས་སྐུའི་ཞལ་མ་མཐོང༔ སྐུ་གསུམ་མཁའ་འགྲོའི་ཀློང་དུ་བཟོད་པར་གསོལ༔ ༣༠༦༽སེམས་ཀྱི་རང་བཞིན་ཡེ་ནས་སྟོང་པ་ཆེ༔ མཐའ་བྲལ་ལྟ་བ་ཀློང་ཆེན་ཡངས་པའི་མཁའ༔ མ་རིག་དབང་གིས་སྟོང་ཉིད་དོན་མ་རྟོགས༔ སངས་རྒྱས་མཁའ་འགྲོའི་ཐུགས་དང་གང་འགལ་བ༔ སྤྲུལ་པ་མཁའ་འགྲོའི་ཚོགས་ལ་བཟོད་པར་གསོལ༔ མི་འགྱུར་མི་འགགས་རང་གསལ་དགོངས་པའི་བབས༔ རིག་སྟོང་བརྗོད་བྲལ་བློ་འདས་འོད་གསལ་ངང༔ མ་རིག་དབང་གིས་གཉུག་མའི་དོན་མ་རྟོགས༔ རྡོ་རྗེ་མཁའ་འགྲོའི་ཐུགས་དང༴ སྤྲུལ་པ༴ རང་བྱུང་རང་ཤར་ཡེ་གྲོལ་ཆོས་ཉིད་ཀློང༔ བླང་དོར་རིས་མེད་ཀུན་བཟང་ཆོས་ཀྱི་དབྱིངས༔

གནས་ལུགས་དོན་གྱི་སྤྱོད་པའི་གནས་ཚུལ་རྣམས༔ མ་རིག་དབང་གིས་གཉིས་འཛིན་འཁྲུལ་པས་བསྒྲིབས༔ རིན་ཆེན་མཁའ་འགྲོའི་ཐུགས༴ སྤྲུལ་པ་མཁའ་འགྲོའི༴ འཁོར་འདས་གཉིས་མེད་རིག་པ་བྱང་ཆུབ་སེམས༔ སྐུ་དང་ཡེ་ཤེས་ཡོན་ཏན་ལྷུན་གྱིས་གྲུབ༔ སྐུ་གསུམ་རིག་པ་གཞིར་རྫོགས་འབྲས་བུའི་དོན༔ མ་རིག་དབང་གིས་ཇི་བཞིན་དོན་མ་རྟོགས༔ པདྨ་མཁའ་འགྲོའི་ཐུགས༴ སྤྲུལ་པ་མཁའ་འགྲོའི༴ དག་གྲོལ་གཉིས་ལྡན་འགྱུར་མེད་ཆོས་སྐུའི་དབྱིངས༔ སྐུ་ལྔ་གསུང་ལྔ་ཐུགས་ལྔ་ཡོན་ཏན་ལྔ༔ ཕྲིན་ལས་ལྔ་སོགས་ཡེ་ཤེས་ལྷུན་གྲུབ་དབྱིངས༔ མ་རིག་དབང་གིས་གཞན་བཟུང་ནོངས་པ་ཀུན༔ ༣༠༧༽ལས་ཀྱི་མཁའ་འགྲོའི་ཐུགས༴ སྤྲུལ་པ་མཁའ་འགྲོའི༴ གཞན་ཡང་སྒོ་གསུམ་བག་མེད་འཁྲུལ་དབང་གིས༔ སོ་ཐར་བྱང་སེམས་གསང་སྔགས་གཉེན་པོ་ཡི༔ སྡོམ་དང་བསླབ་པ་དམ་ཚིག་ལ་སོགས་པ༔ འགལ་ཞིག་ཉམས་པ་ཐམས་ཅད་མཐོལ་ལོ་བཤགས༔ མི་འཆབ་མི་སྦེད་སླན་ཆད་སྡོམ་པར་བགྱི༔ ལེགས་ཉེས་སྟངས་འཛིན་དམ་ཚིག་རྗེས་གཅོད་པའི༔ སྤྲུལ་པ་མཁའ་འགྲོའི་ཐུགས་དང་འགལ་བ་གང༔ རབ་གནོང་འགྱོད་པའི་སེམས་ཀྱིས་མཐོལ་ལོ་བཤགས༔ མི་སྒྲིབ་ཚངས་པ་མཆོག་གི་དངོས་གྲུབ་སྩོལ༔ ཨོཾ་བཛྲ་སཏྭ་ས་མ་ཡ་ སོགས༔ ཨཱཿ འདིར་བརྩོན་སྐྱེས་བུ་གང་སུ་དག༔ ཉམས་ཆགས་ཀུན་ཀྱང་སོར་ཆུད་ནས༔ ཚེ་འདིའི་རྐྱེན་ཞི་ཉམས་རྟོགས་འཕེལ༔ དགོངས་པ་མི་འགྱུར་གནད་རྟོགས་ནས༔ རིམ་གཉིས་དངོས་གྲུབ་འབད་མེད་ཐོབ༔ ཚེ་འདིར་རིག་འཛིན་མཁའ་འགྲོ་ཡིས༔ རྗེས་བཟུང་དོན་གཉིས་འབྱུང་བར་ངེས༔ ས་མ་ཡ༔ རྒྱ་རྒྱ་རྒྱ༔ ཟབ་རྒྱ༔ གསང་རྒྱ༔ གཏེར་རྒྱ༔ སྦས་རྒྱ༔ བརྡ་ཐིམ༔ ༔ ཞེས་པ་འདི་ཡང་གཏེར་གྲོགས་མི་འགྱུར་རྡོ་རྗེས་བཀའ་བསྐུལ་མ་ལྡོག་ཙམ་དུ་ཀུན་བཟང་བདེ་སྐྱོང་དབང་མོས་ཉམས་ཆོས་ཡིག་རིས་སུ་བྲིས་པའོ།། དགེའོ།། ༣༠༨༽