༢༢༣༽ ཆོས་ཉིད་མཁའ་འགྲོའི་གསང་མཛོད་ལས༔ ཡེ་ཤེས་མཁའ་འགྲོའི་སྒྲུབ་ཐབས་ཡང་བཅུད་སྙིང་པོ་དཔའ་བོ་དགྱེས་པའི་མགུལ་རྒྱན་ཤིན་ཏུ་ཟབ་པ་བཞུགས༔ ༢༢༤༽ ན་མོ་ཛྙཱ་ན་ཌཱ་ཀི་ཡེ༔ 

རང་རིག་སྐུ་གསུམ་མཁའ་འགྲོར་འདུད༔ གང་ཞིག་དོན་གཉིས་སྤྱོད་འདོད་སྐྱེས་བུ་ཡི༔ ཉམས་རྟོགས་ཡེ་ཤེས་མངོན་དུ་གྱུར་པ་དང༔ གསང་བའི་དོན་རྟོགས་ཌཱ་ཀིའི་ཞལ་མཇལ་ཕྱིར༔ སྒྲུབ་ཐབས་ཡང་བཅུད་སྙིང་པོའི་གདམས་པ་བསྟན༔ སྤྲོས་བཅས་སྤྲོས་མེད་རྣལ་འབྱོར་རིགས་དང་བསྟུན༔ སྤྲོས་བཅས་གཏོར་མ་བྷན་ཐོད་མཚན་ལྡན་དང༔ དངུལ་དཀར་མེ་ཚོགས་ཡང་ན་གང་རུང་གི༔ ངོས་སུ་ཆོས་འབྱུང་ཟུར་ལྔར་ཡི་གེ་ནི༔ བྃ་དང་ཧ་རི་ནི་ས་རཀྟས་བྲི༔ མཁའ་འགྲོའི་བླ་རྡོ་རང་རང་རིགས་དང་བསྟུན༔ གསང་ཞིང་གསང་བར་ཉམས་ལོངས་ས་མ་ཡ༔ དེ་ཡང་སྦྱོར་བ་སྔོན་འགྲོའི་རིམ་པ་ལ༔ སྐྱབས་སུ་འགྲོ་དང་སེམས་མཆོག་བསྐྱེད་པ་ནི༔ ན་མོ༔ མཆོག་གསུམ་རྩ་གསུམ་དམ་ཅན་སྲུང་མར་བཅས༔ ཡོངས་འདུས་བདག་ཉིད་ཡེ་ཤེས་མཁའ་འགྲོ་མར༔ བདག་སོགས་འགྲོ་ཀུན་གུས་པས་སྐྱབས་སུ་མཆི༔ བྱང་ཆུབ་མ་ཐོབ་བར་དུ་བསྐྱབ་ཏུ་གསོལ༔ ལན་གསུམ་དང༔ ཧོཿ མ་གྱུར་འགྲོ་བ་སེམས་ཅན་ཀུན་དོན་དུ༔ སྨོན་འཇུག་དོན་དམ་ཟུང་འཇུག་དབྱེར་མེད་པར༔ མ་གྱུར་འགྲོ་ཀུན་དོན་དུ་བསྐྱེད་པར་བགྱི༔ བླ་མེད་རྡོ་རྗེ་ཐེག་པའི་ས་ཐོབ་ཤོག༔ ལན་གསུམ་དང༔ ཡན་ ༢༢༥༽ ལག་བདུན་པ་ནི༔ ཧོཿ ཡེ་ཤེས་མཁའ་འགྲོའི་དཀྱིལ་འཁོར་དུ༔ མ་བཅོས་གཉུག་མར་ཕྱག་འཆལ་ལོ༔ དངོས་སྣང་ཡིད་སྤྲུལ་མཆོད་པ་འབུལ༔ གཉིས་འཛིན་སྒྲིབ་པ་དབྱིངས་སུ་བཤགས༔ བླ་མེད་དོན་ལ་རྗེས་ཡི་རངས༔ ཟབ་རྒྱས་ཆོས་འཁོར་བསྐོར་བར་བསྐུལ༔ གཞོན་ནུ་བུམ་སྐུར་བཞུགས་གསོལ་འདེབས༔ འཁོར་གསུམ་འཛིན་བྲལ་དབྱིངས་སུ་བསྔོ༔ ཏྲཱྃ་རཏྣ་མཎྜལ་ལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ༔ མཆོད་རྫས་བྱིན་རླབས་ནི༔ ཧོཿ སྣང་དང་སྲིད་པའི་ཆོས་སྣ་ཚོགས༔ ཡེ་ནས་ཀུན་བཟང་རོལ་པའི་རྒྱན༔ ཕྱི་ནང་གསང་བའི་མཆོད་སྤྲིན་རྣམས༔ ནམ་མཁའ་མཛོད་ཀྱི་རང་བཞིན་གྱུར༔ ཨོཾ་མ་ཧཱ་པཱུ་ཛ་ཧོཿ བཤགས་པ་ནི༔ ཧཱུྃ་ཧྲཱིཿ ཡེ་ནས་ལྷ་དང་དབྱེར་མེད་ཆེ༔ ཐ་དད་གཞན་དུ་བཟུང་བ་ཡིས༔ སྒྲིབ་གཉིས་དྲི་མ་ཅི་བསགས་ཀུན༔

རིག་སྟོང་དཀྱིལ་འཁོར་ལྷ་ལ་བཤགས༔ བཛྲ་ས་མ་ཡ་ཤུདྡྷེ་ཨཱཿ དངོས་གཞི་ཏིང་འཛིན་རྣམ་གསུམ་ནི༔ ཨཱཿ འཁོར་འདས་ཆོས་ཀུན་ཡེ་སྟོང་སྤྲོས་པ་བྲལ༔ གདངས་ཀྱི་ཡེ་ཤེས་འོད་ལྔ་མ་འགགས་ཤར༔ མ་བཅོས་ལྷུན་གྲུབ་གཞལ་ ༢༢༦༽ཡས་མཚན་ཉིད་རྫོགས༔ དེ་དབུས་སྣ་ཚོགས་པདྨ་ཟླ་གདན་ལ༔ བྃ་ཡིག་ཡོངས་སུ་གྱུར་པ་ལས༔ རང་ཉིད་མཚོ་རྒྱལ་དཀར་དམར་མདངས༔ ཞལ་གཅིག་སྤྱན་གསུམ་དབྱིངས་སུ་གཟིགས༔ ཕྱག་གཉིས་གཡས་པས་ཅང་ཏེའུ་འཁྲོལ༔ གཡོན་པས་གྲི་གུག་དཀུ་ལ་བརྟེན༔ ཞབས་གཉིས་མཉམ་པའི་སྟབས་ཀྱིས་བཞེངས༔ ནུ་མ་འབུར་ཞིང་བྷ་ག་རྒྱས༔ གཅེར་བུ་རུས་པའི་རྒྱན་དྲུག་དང༔ དར་དཔྱངས་རིན་ཆེན་ཕྲེང་བས་མཛེས༔ ཌཱ་ཀིའི་ཆས་རྣམས་མ་ལུས་རྫོགས༔ སྣང་སྟོང་སྒྱུ་མའི་ཚུལ་དུ་གསལ༔ སྤྱི་བོར་རིགས་ཀྱི་བདག་པོ་ནི༔ པདྨ་སཾ་བྷ་སྐུ་མདོག་དམར༔ ཞལ་གཅིག་ཕྱག་གཉིས་མཉམ་བདག་སྟེང༔ རྡོ་རྗེ་ཐམས་ཅད་བདུད་རྩིས་བཀང༔ ཞབས་གཉིས་རྡོ་རྗེའི་སྐྱིལ་ཀྲུང་བཞུགས༔ པད་ཞྭ་ཆོས་གོས་རྣམ་གསུམ་བཀླུབས༔ ཟ་འོག་བེར་གསོལ་རིན་ཆེན་སྤྲས༔ རྒྱལ་པོའི་ཆས་རྣམས་ཡོངས་སུ་བསྐྱེད༔ མཚན་དཔེ་ཞི་ཚུལ་ལྡན་པར་བསྐྱེད༔ འཇའ་འོད་ལྔ་ལྡན་ཀློང་དུ་གསལ༔ འཁོར་དུ་རིགས་ལྔའི་མཁའ་འགྲོ་མ༔ དཀར་སེར་དམར་ལྗང་ནམ་མཁའི་མདོག༔ ཞལ་གཅིག་ཕྱག་གཉིས་གཡས་པ་ཡིས༔ གྲི་གུག་གཡོན་པས་བྷན་ཐོད་འཛིན༔ ཞབས་གཉིས་གར་སྟབས་པད་ཟླར་ ༢༢༧༽བཞུགས༔ གཅེར་བུ་རུས་རྒྱན་དར་དཔྱངས་སྤྲས༔ ནུ་འབུར་སྒེག་མོའི་ཉམས་དང་ལྡན༔ འཇའ་ཟེར་འོད་འཁྱིལ་ཀློང་ན་བཞུགས༔ སྣང་སྟོང་ཆུ་ཟླ་ཇི་བཞིན་དུ༔ རང་གསལ་དེར་འཛིན་མེད་པར་བསྒོམ༔ ལྷ་རྣམས་གནས་གསུམ་འབྲུ་གསུམ་ལས༔ འོད་འཕྲོས་སྐུ་གསུམ་ཞིང་ལ་ཕོག༔ བདེ་གཤེགས་རྒྱལ་བ་སྲས་འཁོར་བཅས༔ འབུམ་ཕྲག་དཔའ་བོ་དཔའ་མོའི་ཚོགས༔ དམ་ཅན་སྲུང་མ་ཐམས་ཅད་ཀུན༔ ཡེ་ཤེས་མཁའ་འགྲོའི་རྣམ་པ་རུ༔ སྤྱན་དྲངས་གཉིས་སུ་མེད་པར་བསྟིམ༔ ཛཿཧཱུྃ་བྃ་ཧོཿ སྤྱན་དྲངས་པ་ནི༔ ཧཱུྃ་ཧྲཱིཿ འོག་མིན་མཁའ་སྤྱོད་གནས་ཀྱི་མཆོག༔

པདྨ་འོད་ཀྱི་གཞལ་ཡས་ནས༔ སྐྱེ་མེད་རྒྱལ་ཀུན་བསྐྱེད་པའི་ཡུམ༔ ཡེ་ཤེས་མཁའ་འགྲོ་མཚོ་རྒྱལ་མ༔ འཁོར་དུ་མཁའ་འགྲོ་སྡེ་ལྔས་བསྐོར༔ གནས་འདིར་སྤྱན་འདྲེན་གཤེགས་སུ་གསོལ༔ རྣལ་འབྱོར་སྒོ་གསུམ་སྨིན་པརམཛོད༔ མཆོག་ཐུན་གཉིས་ཀྱི་དངོས་གྲུབ་སྩོལ༔ ཨོཾ་ཛྙཱ་ན་ཌཱ་ཀི་ནི་བྃ་ཧ་རི་ནི་ས་བཛྲ་ས་མ་ཡ་ཛ་ཛཿ བཞུགས་སུ་གསོལ་བ་ནི༔ ཧཱུྃ་ཧྲཱིཿ བདེ་སྟོང་ཡེ་ཤེས་བསྐྱེད་པའི་མ༔ རིག་སྟོང་བསམ་བརྗོད་བྲལ་བའི་ལྷ༔ འུབ་ཆུབ་ངང་དུ་བརྟན་པར་བཞུགས༔ གྲུབ་བརྙེས་མཆོག་གི་དངོས་གྲུབ་སྩོལ༔ ཨོཾ་པདྨ་ ༢༢༨༽ཌཱ་ཀི་ནི། བཛྲ་ས་མ་ཡ་ཏིཥྛ་ལྷན༔ ཕྱག་འཚལ་བ་ནི༔ ན་མོ༔ རྒྱལ་ཀུན་ཡེ་ཤེས་བསྐྱེད་པའི་མ༔ འབུམ་ཕྲག་མཁའ་འགྲོའི་ཐུགས་བཅུད་འཛིན༔ གསང་གསུམ་གཅིག་བསྡུས་མཚོ་རྒྱལ་མར༔ གུས་པ་ཆེན་པོས་ཕྱག་འཚལ་ལོ༔ ན་མོ་པུ་རུ་ཤ་ཡ་ཧོཿ མཆོད་པ་ནི༔ ཧོཿ སྣང་སྲིད་དག་མཉམ་ཆོས་སྐུའི་ཀློང༔ རིག་རྩལ་སྣ་ཚོགས་མཆོད་པའི་རྫས༔ ཏིང་འཛིན་ལས་སྤྲུལ་ལྷ་མོ་ཡིས༔ ཕྱི་ནང་གསང་བའི་མཆོད་པ་རྣམས༔ ཡེ་ཤེས་མཁའ་འགྲོའི་ཚོགས་ལ་འབུལ༔ བཞེས་ནས་བདེ་སྟོང་དངོས་གྲུབ་སྩོལ༔ ཨོཾ་ཛྙཱ་ན་ཌཱ་ཀི་ནི་ས་ར་ཛ་ཡ་བྃ་ཧ་རི་ནི་ས་པཱ་རི་ཝཱ་ར་བཛྲ་ཨརྒྷཾ༴ སོགས། ཤཔྡ་སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་ག་ཎ་གུ་ཧྱ་སརྦ་པཱུ་ཛ་ཧོཿ བསྟོད་པ་ནི༔ ཧཱུྃ་ཧྲཱིཿ བདེ་བའི་གར་བསྒྱུར་ཡེ་ཤེས་མ༔ བཅུ་དྲུག་ཕྱེད་ཕྱེད་ཐིག་ལེ་འཛིན༔ གསང་སྔགས་བཀའ་ཡི་བསྡུ་བ་མཛད༔ ཡེ་ཤེས་མཚོ་རྒྱལ་ཕྱག་འཚལ་བསྟོད༔ བཤགས་པ་ནི༔ ཧོཿ ཡེ་ཤེས་མཁའ་འགྲོའི་ལྷ་ཚོགས་དགོངས༔ བདག་ཅག་མ་རིག་རྐྱེན་དབང་གིས༔ ཉམས་ཆགས་འགལ་འཁྲུལ་ཅི་བསགས་པ༔ བསྐྱེད་བཟླས་ཏིང་འཛིན་གཡེལ་བ་དང༔ བག་མེད་ལས་བགྱིས་བཤགས་པར་བགྱི༔ ༢༢༩༽ ཡིག་བརྒྱ་བཟླ༔ འཛབ་དགོངས་ནི༔ ཧྲཱིཿ རང་ཉིད་མཁའ་འགྲོའི་ཐུགས་ཀ་རུ༔ ཉི་ཟླའི་གྭའུ་ཁ་སྦྱོར་སྦུབས༔ བྃ་མཐར་སྔགས་གཡོན་འཁོར་ནས་ཀྱང༔ འོད་ཟེར་ཡར་འཕྲོས་རྒྱལ་ཀུན་མཆོད༔ ཐུགས་རྗེ་བྱིན་རླབས་ཡེ་ཤེས་བསྡུ༔

ཐམས་ཅད་བདེ་ལ་འགོད་པར་བསམ༔ སྣང་གྲགས་རིག་གསུམ་ཆོས་སྐུའི་ངང༔ མ་བཅོས་བློ་འདས་ཆེན་པོར་བཟླ༔ ཨོཾ་ཛྙཱ་ན་ཌཱ་ཀི་ནི་ས་ར་ཛ་ཡ་སརྦ་སིདྡྷི་ཕ་ལ་ཧཱུྃ༔ སྒྲུབ་པའི་དུས་འདི་གདགས༔ ཨོཾ་བྃ་ཧ་རི་ནི་ས་སརྦ་སིདྡྷི་ཧཱུྃ༔ ཞེས་བརྒྱ་སྟོང་ཁྲི་འབུམ་དང༔ བྱེ་བ་བཟླས་པས་མཁའ་འགྲོ་འགྲུབ༔ རབ་དངོས་འབྲིང་ཉམས་ཐ་མ་ཡང༔ ཞལ་གཟིགས་ལུང་བསྟན་དངོས་གྲུབ་ཐོབ༔ ཐེ་ཚོམ་མེད་དོ་ས་མ་ཡ༔ ཨེ་མ༔ ཟབ་པའི་ཡང་སྙིང་མཁའ་འགྲོའི་ཐུགས་བཅུད་འདི༔ མཚོ་རྒྱལ་བདག་གིས་པདྨར་གསོལ་བ་བཏབ༔ མ་འོངས་རྗེས་འཇུག་བུ་ཡི་དོན་ཆེད་དུ༔ རང་གི་སྒྲུབ་ཐབས་ཟབ་མོ་རང་གིས་བརྩམས༔ ཆོས་ཉིད་དགོངས་པའི་ཀློང་དུ་བརྡ་རུ་བཏབ༔ པདྨ་གསལ་གྱི་ཆོས་སྐལ་ཐུགས་དམ་མཛོད༔ སྙིགས་མ་ལྔ་བདོའི་དུས་སུ་ང་སྤྲུལ་ནི༔ ཀུན་དགའ་དཱི་པམ་སུ་ཁ་དང་འཕྲད་ནས༔ འགྲོ་དོན་དུས་སུ་སྨིན་པར་ཐེ་ཚོམ་མེད༔ ཁ་སྦྱོར་བདུན་ལྡན་ཐོབ་ནས་འོག་མིན་ཞིང༔ མཁའ་འགྲོས་བསུས་ཏེ་བགྲོད་པར་གདོན་མི་ཟཿ སྐལ་ལྡན་ལས་འཕྲོ་ཅན་དང་ ༢༣༠༽ འདི་འཕྲད་ཤོག༔ སྐལ་མེད་དམ་ཉམས་རྣམས་ལ་འདི་མ་འཕྲད༔ གཏེར་གྱི་སྲུང་མའི་ཚོགས་ཀྱིས་གཉར་པ་མཛོད༔ དམ་ཉམས་ལག་ཏུ་མ་ཤོར་ཐུབ་པར་སྲུངས༔ ཤོར་ན་མ་འགྱངས་མྱུར་དུ་བླ་ཚེ་ཕྲོལཿ ལས་ལྡན་བུ་ལ་སྤྲོད་ཅིག་ས་མ་ཡ༔ སྐུ་གསུང་ཐུགས་ཀྱི་རྒྱ་ཡོད་དོ༔ གུ་ཧྱཿ བརྡ་ཐིམ༔ ༔ རྗེས་རིམ་ཚོགས་མཆོད་ཟབ་མོར་བརྩོནཿ དངོས་གྲུབ་ཐོབ་པར་ཐེ་ཚོམ་མེད༔ བཀའ་འདི་དྲེགས་པ་རྣམ་གསུམ་སྲུངས༔ ས་མ་ཡ༔ ཞེས་ཡེ་ཤེས་མཁའ་འགྲོའི་སྒྲུབ་ཐབས་ཡང་བཅུད་ཟབ་མོ་འདི་ཡང་ཆོས་བདག་སྐྱེས་བུ་དམ་པ་སྙན་གྲགས། འཇིགས་མེད་རྣལ་རྒྱལ། པདྨ་ཤེས་རབ་ལྷུན་གྲུབ་རྒྱ་མཚོ་སོགས་ཀྱིས་རིན་ཆེན་སྣ་ཚོགས་དང་ཟབ་ཆོས་མཐུན་རྐྱེན་ཉམས་སུ་བླང་བ་སོགས་ཀྱིས་ཡུན་རིང་གི་བར་བཀའ་ཕེབས་པ་དང༌། ཉམས་སྣང་སོགས་ལ་མཁའ་འགྲོས་བརྡ་བསྟན་པས་དུས་ལ་བབ་ཚེ་བསླབ་གསུམ་ལྡན་པ་དགེ་སྦྱོང་རྡོ་རྗེས་ལྷ་རེག་དར་དང་ཟབ་ཆོས་ཡིག་རིས་མཐུན་རྐྱེན་བཅས་བཀས་བསྐུལ་ཚེ་སྤྲང་མོ་དུད་འགྲོ་ལྟ་བུའི་འདུ་ཤེས་གསུམ་པ་མཁའ་འགྲོ་དགྱེས་པའི་རྡོ་རྗེས་ཆོས་ཉིད་མཁའ་འགྲོའི་གསང་མཛོད་ལས་དག་པར་བྲིས་པ་དགེའོ།།