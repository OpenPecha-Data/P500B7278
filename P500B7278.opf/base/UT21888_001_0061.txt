 ༤༩༥༽ ཆོས་ཉིད་མཁའ་འགྲོའི་གསང་མཛོད་ལས༔ རྡོ་རྗེ་ཕག་མོའི་སྨིན་བྱེད་གསང་བའི་དབང་བཞི་ཐུན་མིན་ངེས་དོན་མཁའ་འགྲོའི་ཐུགས་ཆུད་ཡེ་ཤེས་བདུད་རྩིའི་སྤྲིན་ཕུང་ཟབ་རྒྱ་ཅན་ནོ༔ ༤༩༦༽ ན་མོ་པདྨ་ཀཱ་ར་ཡེ༔ (Dakini secret letter here) སྐུ་གསུམ་ཡེ་ཤེས་མཁའ་འགྲོའི་ཚོགས་ལ་འདུད༔ མ་འོངས་པདྨའི་རྗེས་འཇུག་སྐལ་ལྡན་གྱི༔ གསང་བའི་སྒོར་ཞུགས་སྔགས་ཀྱི་ལམ་ཆེན་པོ༔ བླ་མེད་རྣལ་འབྱོར་མཆོག་ལ་སྤྱོད་པའི་ཚེ༔ དབྱིངས་ཡུམ་མཁའ་འགྲོ་རྡོ་རྗེ་ཕག་མོ་ཡི༔ བྱིན་རླབས་དབང་བཞིའི་རིམ་པ་འདི་རུ་བསྟན༔ སྐལ་ལྡན་སེམས་ཀྱི་བུ་ཡིས་ཉམས་སུ་ལོངས༔ སྒོ་གསུམ་གསང་གསུམ་འཁོར་ལོའི་རྒྱན་དུ་སྨིན༔ ས་མ་ཡ༔ གནས་ནི་རྐྱེན་བྲལ་ཡིད་འོང་དབེན་གནས་སུ༔ ཉམས་པ་ལ་སོགས་འཚེ་བ་མེད་པ་རུ༔ དཀྱིལ་འཁོར་ལེགས་བཀོད་གཏོར་མ་བུམ་པ་དང༔ བྷན་ཐོད་སྐུ་ཙཀ་ལ་སོགས་བཤམས་ནས་ཀྱང༔ བདག་བདུན་བུམ་པ་བསྐྱེད་བཟླས་བདག་འཇུག་བླངས༔ དབང་ལྡན་སློབ་དཔཽན་ཧེ་རུའི་ཆས་གསོལ་ནས༔ སྐལ་ལྡན་སློབ་མ་གྲལ་འཁོད་ཁྲུས་བྱ་ཞིང༔ བགེགས་བསྐྲད་སྲུང་འཁོར་བསྒོམ་ཞིང་ལོ་རྒྱུས་བཤད༔ མོས་གུས་བསྐྱེད་ནས་མཎྜལ་ཕུལ་བའི་མཐར༔ ཐལ་མོ་དང་བཅས་གསོལ་བ་བདབ་པ་ནི༔ ཨེ་མ༔ བདེ་ཆེན་ཡེ་ཤེས་མཛོད་འཛིན་པ༔ སློབ་དཔོན་མཆོག་ཉིད་དགོངས་སུ་གསོལ༔ བདག་ཅག་སྐལ་ལྡན་བུ་རྣམས་ལ༔ གསང་བ་མཁའ་འགྲོའི་སྨིན་བྱེད་དབང༔ ཡོངས་རྫོགས་དམ་པ་བསྩལ་དུ་གསོལ༔ ཞེས་ལན་གསུམ་བརྗོད་ནས༔ རྡོ་རྗེ་སློབ་དཔོན་གྱིས་ལན་གདབ་པ་ནི༔ ༤༩༧༽ཀྱེ་ཧོ༔ རིགས་ལྡན་སྐྱེས་བུ་གང་སུ་དག༔ གསང་བ་སྔགས་ཀྱི་དཀྱིལ་འཁོར་དུ༔ འཇུག་པ་སྤྲོ་བར་བྱེད་པ་ལ༔ དམ་ཚིག་ཚུལ་བཞིན་བསྲུང་ནུས་སམ༔ བདེ་ཆེན་མཁའ་འགྲོ་བསྒྲུབ་ནུས་སམ༔ དམ་ཚིག་ལྡན་ན་དབང་མཆོག་བསྩལ༔ དམ་དང་མི་ལྡན་ཕྱིར་དེངས་ཤིག༔ སླར་སློབ་བུ་ནས་ཞུ་བ༔ བདེ་བ་ཆེན་པོའི་དོན་སྟོན་སློབ་དཔོན་དགོངས༔ གསང་སྔགས་ཕྱི་ནང་གསང་བའི་དམ་ཚིག་རྣམས༔ རྡོ་རྗེ་རྒྱལ་པོས་ཅི་བསྒོའི་བཀའ་བཞིན་དུ༔

སྲོག་གི་ཕྱིར་དུ་མི་འདའ་གཏའ་རུ་གཟུང༔ ཞེས་ཞུས་རྗེས་སུ་འཇུག་པའི་སྒོ༔ གསང་བའི་གབ་ཐིག་ལྟར་དུ་བྱ༔ དེ་ནས་མིག་རས་མེ་ཏོག་གཏད་ལ༔ ཨོཾ་ཙཀྵུ་བྷནྡྷ་ཝ་ར་མ་ཎ་ཡེ་སྭཱ་ཧཱ༔ ཨོཾ་ཨ་ཁཾ་ཝི་ར་ཧཱུྃ༔ དེ་ནས་ཡེ་ཤེས་དབབ་ཅིང་སློབ་མ་ལྷར་བསྐྱེད་པ་ནི༔ ཨོཾ་མ་ཧཱ་ཤུ་ནྱ་ཏཱ་ཛྙཱ་ན་བཛྲ༴ ཀོ྅ཧཾ༔ གཟུང་འཛིན་གཉིས་བསྡུས་ཆོས་རྣམས་སྟོང་པར་གྱུར༔ སྟོང་པའི་ངང་ལས་སྒྱུ་འཕྲུལ་རོལ་པ་རུ༔ བདག་མདུན་ཏིང་འཛིན་བྱིན་རླབས་སྟོབས་ཆེན་པོས༔ སློབ་མའི་སྒོ་གསུམ་མ་དག་སྒྲིབ་ཚོགས་དང༔ གདོས་བཅས་ཕུང་པོ་དང་བཅས་སྟོང་པར་སྦྱངས༔ སྟོང་པའི་ངང་ལས་ ༤༩༨༽འོད་གོང་བཾ་ཡིག་མཚན༔ འོད་ཟེར་འཕྲོ་འདུས་དོན་གཉིས་བྱས་ཚུར་འདུས༔ ཡོངས་གྱུར་པདྨ་ཉི་ཟླ་བམ་རོའི་སྟེང༔ གསང་བ་ཡེ་ཤེས་མཁའ་འགྲོ་རྣལ་འབྱོར་ལ༔ རྡོ་རྗེ་ཕག་མོ་དམར་གསལ་ཞལ་གཅིག་པ༔ ཕྱག་གཉིས་གྲི་ཐོད་འཛིན་ཅིང་སྤྱན་གསུམ་ལྡན༔ དབུ་སྐྲ་ཁམས་སེར་གྱེན་འཁྱིལ་ཕག་ཞལ་ངུར༔ ཐོད་སྐམ་དབུ་བརྒྱན་ཐོད་རློན་དོ་ཤལ་འཕྱང༔ གཟིག་ཤམ་སྨད་དཀྲིས་ཞབས་གཉིས་གཡས་བསྐུམས་ཤིང༔ གཡོན་བརྐྱངས་བམ་རོ་དམར་སེར་སྙིང་གར་བརྫིས༔ སྐུ་ལ་ཁྲོ་མོའི་ཆས་ཀུན་མ་ལུས་རྫོགས༔ དཔའ་བོ་ཡབ་ཚུལ་ཁ་ཊྭཱྃ་མཆན་གཡོན་འཆང༔ གནས་ལྔར་སྒྱུ་འཕྲུལ་ཡེ་ཤེས་མཁའ་འགྲོ་ལྔ༔ རྩ་ཐིག་རླུང་ཁམས་མཁའ་འགྲོ་བྱེ་བ་འབུམ༔ མ་འདྲེས་ཡོངས་རྫོགས་གསལ་བའི་གནས་གསུམ་ལས༔ རྡོ་རྗེ་གསུམ་ལས་འོད་འཕྲོས་འོག་མིན་གནས༔ གསང་ཆེན་རོལ་པའི་ཞིང་ནས་ཡེ་ཤེས་པ༔ སྤྱན་དྲངས་དམ་ཚིག་རྟེན་དང་དབྱེར་མེད་གྱུར༔ ཛཿཧཱུྃ་བྃ་ཧོཿ རོལ་མོ་དང་བཅས་འདི་སྐད་དོ༔ ཧཱུྃ་ཧྲཱིཿ འོག་མིན་མཁའ་སྤྱོད་གནས་ཀྱི་མཆོག༔ དྷུ་མ་ཐ་ལ་མཁའ་འགྲོའི་གྲོང༔ གླིང་གི་གླིང་མཆོག་གསང་ཆེན་རོལ༔ ཆོས་དབྱིངས་རྣམ་དག་ཞིང་ཁམས་ནས༔ ཀུན་ཏུ་བཟང་མོ་རྒྱལ་བའི་ ༤༩༩༽ཡུམ༔ རྡོ་རྗེ་ཕག་མོ་གཙོ་དང་འཁོར༔ གནས་འདིར་སྤྱན་འདྲེན་གཤེགས་སུ་གསོལ༔ སྔོན་གྱི་ཐུགས་དམ་རྗེས་དགོངས་ལ༔

བྱིན་ཆེན་དབབ་པའི་དུས་ལ་བབས༔ དབང་ཆེན་བསྐུར་བའི་དུས་ལ་བབས༔ དུས་ལ་བབ་བོ་ཡེ་ཤེས་ལྷ༔ ད་ལྟ་ཉིད་དུ་དབང་བྱིན་ཕོབས༔ སྒྲུབ་མཆོག་སྒོ་གསུམ་དག་སྨིན་ཅིང༔ ཡེ་ཤེས་ཆེན་པོར་ཡོངས་རྫོགས་ནས༔ འཇའ་ལུས་ཟང་ཐལ་བྱིན་ཆེན་ཕོབས༔ ཨོཾ་བཛྲ་བྷ་ར་ཧི་ཧ་རི་ནི་ས་ཏིཥྛ་བཛྲ་ས་མ་ཡ་ཕེཾ་ཕེཾ་ཨ་བེ་ཤ་ཡ་ཨ་ཨཱཿ ཞེས་བརྗོད་ནས༔ ཡེ་ཤེས་པ་དེ་ཉིད་རབ་ཏུ་བརྟན་པར་གྱུར་ཅིག་ཏིཥྛ་བཛྲ༔ དེ་ནས་མེ་ཏོག་འབུལ་བ་ནི༔ ཧོཿ བདག་ཅག་རྩེ་གཅིག་དད་པ་ཡིས༔ རིག་པའི་མེ་ཏོག་ལྷ་ལ་འབུལ༔ ལྷག་པའི་ལྷ་ལ་དབབ་ནས་ཀྱང༔ དངོས་གྲུབ་རྣམ་གཉིས་ཐོབ་པར་ཤོག༔ པདྨ་པུཥྤེ་སིདྡྷི་ཏྲཱྃ༔ ཞེས་ཕུལ༔ དེ་ནས་མིག་དར་བསལ་བ་ནི༔ ཧྲཱིཿ རང་བྱུང་ཡེ་ཤེས་སངས་རྒྱས་དངོས༔ མ་རིག་སྒྲིབ་པ་གསུམ་གྱིས་གོས༔ ཐབས་མཆོག་རྡོ་རྗེའི་ཐུར་མ་ཡིས༔ ཤེས་རབ་གསལ་བའི་སྤྱན་དུ་དབྱེ༔ ཨོཾ་ཛྙཱ་ན་ཙཀྵུ་པྲ་བེ་ཤ་ཡ་ཕཊ༔ དེ་ནས་དཀྱིལ་འཁོར་བསྟན་པ་ནི༔ ཨེ་མ་སྐལ་ལྡན་སེམས་ཀྱི་བུ༔ ཆོས་དབྱིངས་མཐའ་བྲལ་ཡེ་ཤེས་ ༥༠༠༽ཆེ༔ ཀུན་ཟླུམ་ཐིག་ལེ་རང་བྱུང་ཀློང༔ ལྷུན་གྲུབ་རང་གསལ་དཀྱིལ་འཁོར་ནི༔ ཚད་དང་མཚན་ཉིད་ཡོངས་སུ་རྫོགས༔ ཕྱི་ནང་གསལ་སྒྲིབ་མེད་པ་ཡི༔ ཡོན་ཏན་ཡོངས་རྫོགས་ལྷུན་གྱིས་གྲུབ༔ གསང་བ་ཡེ་ཤེས་དཀྱིལ་འཁོར་འདི༔ མཐོང་བ་ཙམ་གྱིས་སྒྲིབ་པ་དག༔ སྒོམ་པ་ཙམ་གྱིས་དངོས་གྲུབ་འཐོབ༔ ཆོས་ཉིད་མངོན་གྱུར་སངས་རྒྱས་འགྱུར༔ ཨོཾ་ཛྙཱ་ན་མཎྜལ་ལ་པྲ་བེ་ཤ་ཡ་ཨ་ཨཱཿ དེ་ནས་དངོས་དབང་ཟབ་མོར་འཇུག་ཕྱིར་མཎྜལ་ཕུལ༔ གསོལ་བ་གདབ་པ་འདི་སྐད་དོ༔ ཨེ་མཿགསང་ཆེན་རྡོ་རྗེ་སློབ་དཔོན་དགོངས༔ བདག་ཅག་སྐལ་ལྡན་བུ་རྣམས་ལ༔ ཡེ་ཤེས་མཁའ་འགྲོའི་དངོས་གཞིའི་དབང༔ ལམ་མཆོག་དམ་པ་བསྩལ་དུ་གསོལ༔ ལན་གསུམ་ཞུས་རྗེས་འདི་སྐད་བརྗོད༔ ཨེ་མ་སྐལ་ལྡན་རིགས་ཀྱི་བུ༔ གསང་བ་ཡེ་ཤེས་དངོས་གཞིའི་དབང༔ འཇུག་པར་འདོད་པ་གང་སུ་དག༔ ལས་དང་སྐལ་བར་ལྡན་པ་ཡིན༔ སྤྲོ་བ་བསྐྱེད་ལ་དམ་ཚིག་སྲུངས༔ ཉམས་ན་དམྱལ་བར་ལྟུང་ཏ་རེ༔

དེ་བས་མ་ཉམས་ཚུལ་བཞིན་སྲུངས༔ བཛྲ་ས་མ་ཡ་ན་ར་ཀན༔ དམ་ཚིག་བདུད་རྩི་ངག་ཏུ་བླུད༔ དེ་ནས་བུམ་པ་ཐོགས་ལ༔ ཧཱུྃ་ཧྲཱིཿ ཀ་དག་སྤྲོས་བྲལ་ཆོས་སྐུའི་བུམ་པ་རུ༔ ལྷུན་གྲུབ་རིག་སྟོང་བདུད་རྩིའི་བཅུད་ཀྱིས་བཀང༔ སྐལ་ལྡན་སྐྱེས་བུ་ཁྱོད་ལ་དབང་བསྐུར་ ༥༠༡༽རོ༔ རང་བྱུང་མཁའ་འགྲོའི་སྐུ་ཡི་དབང་འཐོབ་ཤོག༔ ཨོཾ་བཛྲ་བྷ་ར་ཧི་ཀཱ་ཡ་ཨ་བྷི་ཥིཉྩ་ཨོཾ༔ གཙོ་མོའི་སྐུ་ཐོགས་ལ༔ ཨེ་མ་སྐལ་ལྡན་རྙིང་གི་བུ༔ རྒྱལ་བ་ཀུན་ཡུམ་རྣལ་འབྱོར་མ༔ ཆོས་ཉིད་ངང་ལས་སོ་སོར་གསལ༔ འགག་མེད་ཡེ་ཤེས་རྟོགས་པའི་ཡུམ༔ རྡོ་རྗེ་ཕག་མོའི་གསང་གསུམ་དབང༔ སྐལ་ལྡན་ཁྱོད་ལ་བསྐུར་བ་ཡིས༔ ཡེ་ཤེས་མཁའ་འགྲོའི་དབང་ཐོབ་ཤོག༔ ཨོཾ་ཛྙཱ་ན་ཌཱ་ཀི་ནི་བཛྲ་བྷ་ར་ཧི་ཧ་རི་ནི་ས་ཧཱུྃ༔ ཀཱ་ཡ༴ རྡོ་རྗེ་མཁའ་འགྲོའི་སྐུ་ཐོགས་ལ༔ ཧཱུྃ༔ གསང་མཆོག་རྡོ་རྗེ་ཌཱ་ཀི་རྣལ་འབྱོར་མས༔ དེང་འདིར་སྐལ་ལྡན་བུ་ལ་དབང་བསྐུར་རོ༔ ཐབས་བྱུང་འོད་གསལ་མངོན་དུ་འགྱུར་པ་དང༔ མེ་ལོང་ཡེ་ཤེས་མཆོག་གི་དབང་འཐོབ་ཤོག༔ བཛྲ་ཌཱ་ཀི་ནི་ཀཱ་ཡ༴ རིན་ཆེན་མཁའ་འགྲོའི་སྐུ་ཐོགས་ལ༔ ཧཱུྃ༔ གསང་མཆོག་རིན་ཆེན༴ དེང་འདིར༴ ཐབས་བྱུང༴ མཉམ་ཉིད་ཡེ་ཤེས༴ རཏྣ་ཌཱ་ཀི་ནི་ཀཱ་ཡ༴ པདྨ་མཁའ་འགྲོའི་སྐུ་ཐོགས་ལ༔ ཧཱུྃ༔ གསང་མཆོག་པདྨ༴ དེང་འདིར༴ ཐབས་བྱུང༴ སོར་རྟོགས་ཡེ་ཤེས༴ པདྨ་ཌཱ་ཀི་ནི་ཀཱ་ཡ༴ ལས་ཀྱི་མཁའ་འགྲོའི་སྐུ་ཐོགས་ལ༔ ཧཱུྃ༔ གསང་མཆོག་ཀརྨ༴ དེང་འདིར༴ ཐབས་བྱུང༴ བྱ་གྲུབ་ཡེ་ཤེས༴ ཀརྨ་ཌཱ་ཀི་ནི་ཀཱ་ཡ༴ སངས་རྒྱས་མཁའ་འགྲོའི་སྐུ་ཐོགས་ལ༔ ༥༠༢༽ཧཱུྃ༔ གསང་མཆོག་བུདྡྷ༴ དེང་འདིར༴ ཐབས་བྱུང༴ ཆོས་དབྱིངས་ཡེ་ཤེས༴ བུདྡྷ་ཌཱ་ཀི་ནི༴ སྒོ་མ་བཞིའི་སྐུ་ཐོགས་ལ༔ ཧཱུྃ༔ ཚད་མེད་མཐར་ཕྱིན་ཡེ་ཤེས་སྒོ་མ་བཞིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ ཚད་མེད་རྣམ་བཞིའི་འགྲོ་དོན་མཐར་ཕྱིན་ཅིང༔ ཕྲིན་ལས་ཐོགས་མེད་འགྲུབ་པའི་དབང་ཐོབ་ཤོག༔ ཛཿཧཱུྃ་བྃ་ཧོཿཀཱ་ཡ༴ དེ་ནས་བདུད་རྩི་ཐོགས་ལ༔ ཧཱུྃ་ཧྲཱིཿ གསལ་སྟོང་འགགས་མེད་བྷནྡྷ་རུ༔

རང་བྱུང་ཡེ་ཤེས་བདུད་རྩི་འཁྱིལ༔ གྲགས་སྟོང་ཨ་ལི་ཀ་ལི་འཕྲོ༔ སྐལ་ལྡན་བུ་ལ་དབང་བསྐུར་རོ༔ ཡེ་ཤེས་མཁའ་འགྲོའི་གསུང་གི་དབང༔ སྐྱེ་མེད་རྡོ་རྗེའི་དབང་ཐོབ་ཤོག༔ རྩ་སྔགས་མཐར༔ ཝཀྐ་ཨ་བྷི་ཥིཉྩ་ཨཱཿ དེ་ནས་ཐུགས་སྲོག་ཆོས་འབྱུང་བྃ་མཚན་ཐོགས་ལ༔ ཧཱུྃ་ཧྲཱིཿ ཆོས་དབྱིངས་མཐའ་བྲལ་ཐིག་ལེའི་ཀློང༔ ཆོས་སྐུ་འགྱུར་མེད་བྃ་ཡིག་མཚན༔ སྐལ་ལྡན་བུ་ལ་དབང་བསྐུར་རོ༔ ཡེ་ཤེས་མཁའ་འགྲོའི་ཐུགས་ཀྱི་དབང༔ ཆོས་ཀྱི་རྡོ་རྗེའི་དབང་ཐོབ་ཤོག༔ རྩ་སྔགས་མཐར༔ ཙིཏྟ་ཨ་བྷི་ཥིཉྩ་ཧཱུྃ༔ དེ་ནས་བས་ཐུན་མིན་གསང་བའི་དབང་བསྐུར་བ་ནི༔ ཧྲཱིཿ མི་མོ་བརྒྱད་གཉིས་ལང་ཚོ་ཅན༔ ཡིད་འོང་ཌ་ཀིའྀ་སྒྱུ་འཕྲུལ་ནི༔ གསང་འཛིན་རྣལ་འབྱོར་ཐབས་ཤེས་ལམ༔ བགྲོད་པའི་དབང་མཆོག་བསྐུར་བར་བགྱི༔ ཞེས་བརྗོད་ལ་ ༥༠༣༽སྤྲོ་བ་བསྐྱེད་ཅིང༔ བླ་མ་ལྷ་དང་དཀྱིལ་འཁོར་ལ༔ ཡོལ་བས་གཡོག་ཅིང་སློབ་བུ་ནི༔ སྒོ་གསུམ་དད་ཅིང་གུས་པ་ཡིས༔ གསོལ་བ་འདི་ལྟར་གདབ་པར་བྱ༔ ཀྱཻ༔ གསང་སྔགས་འཛིན་མཛད་རྡོ་རྗེ་འཆང༔ སློབ་དཔོན་མཆོག་ཉིད་དགོངས་སུ་གསོལ༔ བདག་ཅག་སྐལ་ལྡན་བུ་རྣམས་ལ༔ སྨིན་བྱེད་དབང་གི་བཀའ་དྲིན་སྩོལ༔ གསང་བའི་དཀྱིལ་འཁོར་འཇུག་པར་སྤྲོ༔ ཞེས་ཞུས་རྡོ་རྗེ་སློབ་དཔོན་གྱིས༔ ཨེ་མ་སྐལ་ལྡན་སེམས་ཀྱི་བུ༔ ཟུང་འཇུག་ལམ་ལ་མ་བརྟེན་པར༔ མངོན་གྱུར་སངས་རྒྱས་ཐོན་མི་སྲིད༔ དེ་ཕྱིར་གསང་བ་ཡེ་ཤེས་ཀྱི༔ དབང་བྱིན་དངོས་གྲུབ་བདག་གིས་བསྩལ༔ ཅི་བསྒོའི་བཀའ་བཞིན་བསྒྲུབ་ནུས་སམ༔ པདྨའི་བཅུད་ལ་མྱོང་ནུས་སམ༔ གཞོན་ནུ་བརྙེན་བཀུར་བྱེད་ནུས་སམ༔ དམ་ཚིག་ཇི་བཞིན་བསྲུང་ནུས་སམ༔ བསྲུང་ན་དཀྱིལ་འཁོར་ནང་དུ་འཇུག༔ མི་ནུས་པ་རྣམས་ཕྱིར་དེངས་ཤིག༔ ཅེས་བསྐུལ་ནས་རིགས་ལྡན་སློབ་བུས་ཁས་བླངས་པ་ནི༔ ཀྱེ་ཧོཿ གསང་ཆེན་དོན་སྟོན་རྡོ་རྗེ་སློབ་དཔོན་དགོངས༔ བདག་ཅག་སྐལ་ལྡན་རིགས་ཀྱི་བུ་མཆོག་ལ༔ ཤེས་རབ་ཡེ་ཤེས་དབང་མཆོག་བསྩལ་དུ་གསོལ༔ སློབ་དཔོན་བཀའ་བསྒོས་ཅི་བཞིན་བདག་གིས་བསྒྲུབ༔

རྩ་བ་ཌཱ་ཀིའི་དམ་ཚིག་ཇི་བཞིན་བསྲུང༔ ཞེས་ཞུས་ནས་མདུན་དུ་འཁོད་དོ༔ དབང་ཡོན་མཎྜལ་ཕུལ་ ༥༠༤༽ནས་གསོལ་གདབ་ནི༔ ཨེ་མ་རྡོ་རྗེ་འཆང་ཆེན་སློབ་དཔོན་དགོངས༔ གསང་བའི་ལམ་མཆོག་ཤེས་རབ་དབང༔ ཡེ་ཤེས་མཁའ་འགྲོའི་ཉེ་རྒྱུའི་གར༔ གསང་བའི་དབང་མཆོག་བཀའ་དྲིན་སྩོལ༔ ཞེས་ཞུས་སློབ་དཔོན་འདི་སྐད་དོ༔ ཨེ་མ་སྐལ་ལྡན་སེམས་ཀྱི་བུ༔ སྔགས་ཀྱི་ལམ་མཆོག་མཐར་ཐུག་པ༔ དཀའ་བ་མེད་ཅིང་གྲོལ་བའི་ཐབས༔ ཤེས་རབ་མཆོག་ལ་བརྟེན་ནས་ནི༔ སྤང་ཐོབ་བྲལ་བའི་འབྲས་བུ་རྙེད༔ མཆོག་གི་ལམ་ལ་འཇུག་སྤྲོ་ན༔ སྲོག་གི་ཕྱིར་ཡང་དམ་མ་འདའ༔ མཁའ་འགྲོའི་གསང་བའི་དམ་ཚིག་ཏུ༔ རྡོ་རྗེ་སློབ་དཔོན་བཀུར་ཞིང་རྙེན༔ རྡོ་རྗེ་མཁའ་འགྲོའི་དམ་ཚིག་ཏུ༔ ཆོས་ཉིད་དོན་ལ་རྟག་ཏུ་སྒོམས༔ རིན་ཆེན་མཁའ་འགྲོའི༴ དུས་ཀུན་ཚོགས་གཏོར་རྒྱུན་མི་གཅོད༔ པདྨ་མཁའ་འགྲོ༴ གཞོན་ནུ་མ་ལ་བརྙེན་བཀུར་དང༔ རྒྱན་དང་མཆོད་པས་མཉེས་པར་བྱ༔ ཏིང་འཛིན་དག་པས་བདེ་བ་བསྐུལ༔ ཀརྨ་མཁའ་འགྲོའི༴ ཕྱོགས་རིས་བྲལ་བའི་དག་སྣང་བརྩོན༔ སྤྱི་ཡི་མཁའ་འགྲོའི༴ མར་ངོའི་ཚེས་བཅུའི་དུས་རྣམས་སུ༔ ཚོགས་ཀྱི་འདོད་ཡོན་དཔག་མེད་དང༔ སྒོམ་སྒྲུབ་མེ་ཡིས་མཆོད་པར་བྱ༔ འདི་རྣམས་མཁའ་འགྲོའི་དམ་ཚིག་ཡིན༔ ཚུལ་བཞིན་བསྲུང་ན་དངོས་གྲུབ་ཐོབ༔ ཉམས་ན་རྡོ་རྗེའི་དམྱལ་བར་ལྟུང༔ དེ་ཕྱིར་དམ་ལ་མ་འདའ་ཞིག༔ ༥༠༥༽ བཛྲ་ས་མ་ཡ་ན་ར་ཀན༔ ཞེས་བརྗོད་ལ་གསལ་གདབ་པ་ནི༔ སློབ་དཔོན་གྱིས་སྙན་པའི་དབྱངས་ཀྱིས་འདི་སྐད་དོ༔ འོ༔ རིགས་ཀྱི་བུ་རྣམས༔ ཐབས་ཤེས་འདུ་འབྲལ་མེད་པའི་ལམ་འདིར་མ་བརྟེན་པར་མངོན་གྱུར་དང་པོའི་སངས་རྒྱས་ཐོབ་པར་མི་འགྱུར་རོ༔ དེའི་ཕྱིར་ན་ལམ་མཆོག་ཁྱད་པར་ཅན་བདེ་སྟོང་དགའ་བ་བཞི་ཡིས་ཉེ་བར་དྲངས་པའི་འོད་གསལ་ཆེན་པོ་མངོན་དུ་གྱུར་པའི་ཐབས་དང༔ ཡེ་ཤེས་དང་ལས་ལས་གྲུབ་པའི་མཁའ་འགྲོ་མ་རྣམས་ཀྱིས་བུ་བཞིན་དུ་སྙིང་བརྩེ་ཞིང་མཁའ་སྤྱཽད་ཀྱི་གནས་ཐམས་ཅད་དུ་ཌཱ་ཀི་མ་རྣམས་ཀྱི་ཚོགས་རྗེ་ཚོགས་དཔོན་དུ་བཀུར་ནས་རང་བྱུང་གི་ཡེ་ཤེས་ཆེན་པོར་མངའ་བརྙེས་པར་བྱ་བའི་དབང་བྱིན་དངོས་གྲུབ་དམ་པ་བདག་གིས་སྩོལ་བར་བྱེད་པ་ལ༔

ཁྱེད་རྣམས་ཐ་མལ་གྱི་སྣང་ཞེན་ལྡོག་ནས་རང་བྱུང་གི་རིག་པ་སྐུ་དང་ཡེ་ཤེས་ཀྱི་བདག་ཉིད་ཡིན་པས་དཔའ་བོ་རྟ་མགྲིན་གྱི་རྣམ་པར་སྣང་རྟོག་ལྷའི་ཕྱག་རྒྱ་རུ་སྒོམས་ཤིག༔ ཅེས་བརྗོད་རིག་མ་སྦྱིན་པ་ནི༔ ཨཱཿ སྐྱེ་མེད་ཆོས་སྐུ་ཀུན་བཟང་མོ༔ མ་འགགས་རྣལ་འབྱོར་ཝཱ་ར་ཧིའི༔ སྒྱུ་འཕྲུལ་ཛྙཱ་ན་སཱ་ག་རའི༔ བྱིན་རླབས་ཡེ་ཤེས་ཉེ་རྒྱུའི་གར༔ ཤེས་རབ་མཆོག་གི་ཕོ་ཉ་མོ༔ བཅུ་དྲུག་པདྨ་ལང་ཚོ་ལྡན༔ ༥༠༦༽ སྐལ་ལྡན་ཁྱོད་ལ་སྦྱིན་པ་ཡིས༔ རྩ་ཐིག་རླུང་གསུམ་དག་སྨིན་རྫོགས༔ ནང་གསལ་ཡེ་ཤེས་མངོན་གྱུར་ནས༔ ཤེས་རབ་ཆེན་པོའི་དབང་ཐོབ་ཤོག༔ རྩ་སྔགས་མཐར༔ བྷོ་དྷི་ཙིཏྟ་མ་ཧཱ་སུ་ཁ་ཨ་ཧཾ་མུ་དྲ་ཨ་བྷི་ཥིཉྩ་ཨ་ཨ་ཨཱཿ ཞེས་བརྗོད་ཅིང་ཡབ་ཡུམ་སྙོམས་པར་ཞུགས་ནས་ངོ་སྤྲོད་གབ་ཐིག་ལྟར་དུ་བྱ༔ དེ་ནས་སིནྡྷུ་ར་དང་ལིང་ཁྲི་ཐོགས་ལ༔ ཧཱུྃ་ཧྲཱིཿ གསང་ཆེན་ཌཱ་ཀིའི་བཅུད་ཀྱིས་གཏམས༔ ལི་ཁྲིས་དཔའ་བོ་དབང་དུ་སྡུད༔ སིནྡྷུར་ནི་ཌཱ་ཀིའི་རྟེན༔ སྐལ་ལྡན་བུ་ལ་དབང་བསྐུར་བས༔ ཟུང་འཇུག་མཐར་ཕྱིན་དབང་ཐོབ་ཤོག༔ ཅེས་བརྗོད་དཔའ་བོའི་གནས་སྔར་ལི་ཁྲི་ཡིས༔ ཨོཾ་ཧྲཱིཿཧཱུྃ་ཏྲཱྃ་ཨཱཿ རྣམས་བཀོད་ཅིང༔ སརྦ་ཨ་བྷི་ཥིཉྩ་བཛྲ་ཏིཥྛ་སྟྭྃ༔ རིག་མའི་གནས་ལྔར༔ མཱཾ་པཱཾ་མཱུཾ་ལཱཾ་ཏཱཾ༔ སརྦ་ཨ་བྷི་ཥིཉྩ་ཏིཥྛ་བཛྲ་སྟྭྃ༔ ཨ་ལི་ཀ་ལིས་མེ་ཏོག་འཐོར༔ དེ་ནས་མན་ཤེལ་ལེ་ལོང་ཐོགས་ལ༔ ཨཱཿ སྨྲ་བསམ་བརྗོད་མེད་རིག་པ་ཚིག་དང་བྲལ༔ སྤྲོས་མཐའ་བརྒྱད་བྲལ་ཀུན་ཟླུམ་མི་ཤིགས་ཐིག༔ གདངས་རྩལ་མ་འགགས་ཡེ་ཤེས་རང་གསལ་བར༔ གསལ་སྒྲིབ་མེད་པ་མེ་ལོང་མན་ཤེལ་མཚོན༔ འཛིན་པ་རང་གྲོལ་བརྡ་ཡི་དབང་བསྐུར་རོ༔ ཀ་དག་རིག་པ་སྣང་བཞི་ ༥༠༧༽མཐར་སོན་ནས༔ ནང་གསལ་གཞོན་ནུ་བུམ་སྐུ་མངོན་གྱུར་ཏེ༔ འཇའ་ལུས་ཆོས་སྐུ་འགྲུབ་པའི་དབང་ཐོབ་ཤོག༔ རྩ་སྔགས་མཐར༔ ག་ག་སརྦ་ཨ་བྷི་ཥིཉྩ་ཨཱཿ དེ་ནས་གཏོར་མ་ཐོགས་ལ༔ ཧཱུྃ་ཧྲཱིཿ རང་བྱུང་ཚད་ལྡན་གཏོར་སྣོད་དུ༔ ལྷུན་གྲུབ་བརྗིད་ལྡན་བ་ལིཾ་ཏ༔

རིག་སྟོང་མཁའ་འགྲོའི་དཀྱིལ་འཁོར་རྫོགས༔ སྐལ་ལྡན་བུ་ལ་དབང་བསྐུར་རོ༔ སྣང་ཆ་ལྷ་ཡི་ཕྱག་རྒྱར་དག༔ རྩ་རླུང་ཐིག་ལེ་བཅུད་དུ་སྨིན༔ ལྷུན་གྲུབ་བདེ་ཆེན་རིག་པར་རྫོགས༔ སྐུ་གསུམ་ཡེ་ཤེས་དབང་ཐོབ་ཤོག༔ རྩ་སྔགས་མཐར༔ མ་ཧཱ་བ་ལིཾ་ཏ་སརྦ་སིདྡྷི་ཨ་བྷི་ཥིཉྩ་ཧྲཱི༔ ཞེས་བརྗོད་གཏོར་མ་གནས་ལྔར་གཏུག༔ མཐའ་བརྟེན་གཏད་ནས་དམ་ཚིག་ཁས་བླངས་གཏང་རག་ཕུལ༔ སྐུ་དྲིན་གཟོ་བའི་སླད་དུ་ནི༔ བླ་མ་ལྷ་ཡི་དཀྱིལ་འཁོར་དུ༔ བདག་ནི་ཡོངས་སུ་འབུལ་བར་བགྱི༔ བླ་མའི་བཀའ་བཞིན་བསྒྲུབས་ནས་ཀྱང༔ བསྐྱེད་རྫོགས་ཉམས་ལེན་ཚུལ་བཞིན་བསྒྲུབ༔ ལན་གསུམ་རྗེས་ཟློས་བྱ༔ བཀའ་དྲིན་མེ་ཏོག་འཐོར་ནས་ཀྱང༔ བསྔོ་བ་སྨོན་ལམ་རྒྱ་ཡིས་བཏབ༔ དེ་ཡིས་སེམས་མ་མཁའ་འགྲོའི་དབང༔ སྐལ་ལྡན་བུ་ལ་འཐོབ་པར་ངེས༔ ལས་རྗེས་མི་མངོན་གསང་བར་བྱ༔ ས་མ་ཡ༔ ཨེ་མ༔ གསང་བའི་ཟབ་བཅུད་ཁྱད་འཕགས་པ༔ བདེ་ཆེན་མཁའ་འགྲོ་རྣལ་འབྱོར་ ༥༠༨༽མའི༔ གསང་དབང་ཡེ་ཤེས་བདུད་རྩིའི་སྤྲིན༔ ཡང་ཟབ་མཁའ་འགྲོའི་ཐུགས་བཅུད་འདི༔ པདྨས་མཚོ་རྒྱལ་ཁྱོད་ལ་གདམས༔ སྙིང་མིག་སྲོག་ལས་ཕངས་ན་ཡང༔ ཕྱི་རབས་སྐལ་ལྡན་སྐྱེས་བ་རྣམས༔ གསང་སྔགས་རྗེས་འཛིན་ཐབས་ཟབ་མོ༔ ཨ་ཙཱར་ས་ལེས་བརྡ་རུ་ཐོབ༔ མཁའ་འགྲོའི་འདུ་གནས་པདྨ་རྫོང༔ གཡུ་སྒྲས་ཟབ་མོ་གཏེར་དུ་སྦོས༔ མ་འོངས་སྙིགས་མའི་དུས་ཀྱི་ཚེ༔ མི་སྲིན་བདུད་རྣམས་འདུལ་བའི་ཕྱིར༔ ང་སྤྲུལ་སུ་ཁ་བཛྲ་རྩལ༔ སྨོན་ལམ་གཏད་རྒྱ་དུས་བབས་ཚེ༔ ཐབས་གྲོགས་པདྨའི་རིགས་ཅན་དང༔ ཕྲད་ནས་ཟབ་གཏེར་འདི་བཏོན་ཚེ༔ འགྲོ་དོན་ཤར་དང་ལྷོ་ནས་འབྱུང༔ མཐའ་དམག་ལྔ་བཅུའི་བར་དུ་བཟློག༔ ཆོས་བདག་མཆོག་གི་བུ་ལྔ་དང༔ ཕྲད་ནས་ཆོས་འདིས་སྨིན་ནས་ཀྱང༔ རྡོ་རྗེ་འཛིན་པའི་ས་མཆོག་འཐོབ༔ དོན་གཉིས་བསྟན་པ་མཐར་རྒྱས་ཤོག༔ ལས་ཅན་བུ་དང་འཕྲད་པར་སྨོན༔ ལོག་ལྟ་ཅན་དང་འདི་མ་འཕྲད༔ དམ་ཉམས་རྣམས་ལ་གུ་ཧྱ་རྒྱཿ སྐུ་རྒྱ༔ གསུང་རྒྱ༔ ཐུགས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ (Dakini

secret letter here) གུ་ཧྱ༔ བརྡ་ཐིམ༔ ༔ ཅེས་པ་འདི་ཡང་གསང་གཏེར་རྒྱ་མཚོའི་ལྡེ་མིག་ཐབས་གྲོགས་མཚན་གྱུར་ཨོ་རྒྱན་དངོས་སྣང་པདྨ་འགྲོ་འདུལ་གསང་སྔགས་གླིང་པས་རིན་ཆེན་སུ་ཝརྞ་དང་པཉྩ་དབང་མདོག་འཛིན་པའི་སྐྱེས་བཅས་བཀའ་བསྩལ་སྤྱི་བོར་སོན་པ་དང༌། ཆོས་ཀྱི་བདག་པོ་པདྨ་སྙན་གྲགས་ཀྱིས་ཐབས་ཤེས་རྡོར་དྲིལ། རིན་ཆེན་པད་རག་གི་ ༥༠༩༽ མདངས་ཀྱིས་སྐྱེས་བཅས་བསྐུལ་ངོར། དུས་མཐའི་གཏེར་མིང་འཛིན་པ་ཀུན་བཟང་བདེ་སྐྱོང་དབང་མོས་མཁའ་འགྲོ་གསང་བའི་ཤོག་སེར་ལས་ཞལ་བཤུས་ཏེ་སྒྲུབ་ཁང་འོད་གསལ་འཁྱིལ་བར་དུས་ཚེས་དགེ་བར་གཏན་ལ་ཕབ་པའོ།། དགེའོ།། ལེགས་སོ། ཕྱོགས་དུས་གནས་སྐབས་ཀུན་ཏུ་དགེ་ཞིང་བཀྲ་ཤིས་པར་གྱུར་ཅིག། ཛ་ཡནྟུ།། ཕག་མོའི་དབང་བཤད་སྐབས་སུ། ད་ལན་གྱི་སྐབས་སུ་བབས་པ་རྨ་རྒྱལ་ནུབ་ཀྱི་སྒོ་སྲུང་དབང་ཕྱུག་མ་བདུན་གྱི་གནས་གངས་རི་སེང་གེ་འགྱིང་འདྲའི་མདུན་ངོས་ནས་ངོ་མཚར་བའི་རྟེན་འབྲེལ་ཕུན་སུམ་ཚོགས་པ་དང་བཅས་སྤྱན་དྲངས་པའི་ཟབ་ཆོས་ཀྱི་སྐོར་ལས། རྡོ་རྗེ་ཕག་མོའི་སྨིན་བྱེད་གསང་དབང་ངེས་དོན་མཁའ་འགྲོའི་ཐུགས་བཅུད་ཀྱི་དཀྱིལ་འཁོར་བསྒྲུབ་པ༴ སོགས་དབང་གི་ལྷན་ཐབས་ལྟར་རོ།། 