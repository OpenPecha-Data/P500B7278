༡༣༡༽ ཆོས་ཉིད་མཁའ་འགྲོའི་གསང་མཛོད་ལས༔ རིག་འཛིན་སྒྲུབ་ཐབས་བྱིན་རླབས་སྤྲིན་ཕུང་བཞུགས༔ ན་མོ་པདྨ་ཀཱ་ར་ཡེ༔ 

ཨོ་རྒྱན་རྡོ་རྗེ་འཆང་ལ་འདུད༔ ཆོས་ཉིད་མཁའ་འགྲོའི་གསང་མཛོད་ཀྱི༔ ཆ་ལག་རིག་འཛིན་སྒྲུབ་ཐབས་ནི༔ སྤྲོས་མེད་རྒྱུན་ཁྱེར་ཟབ་མོ་མཆོག༔ སྐལ་ལྡན་བུ་ཡི་དོན་དུ་བསྟན༔ ས་མ་ཡ༔ སྔོན་འགྲོ་རང་རྒྱུད་སྦྱོང་བ་ནི༔ ན་མོ༔ བདེ་གཤེགས་ཀུན་འདུས་པདྨ་རྒྱལ༔ བདག་སོགས་གུས་པས་སྐྱབས་སུ་མཆི༔ མ་གྱུར་འགྲོ་བ་ཀུན་དོན་དུ༔ སྨོན་འཇུག་དོན་དམ་བྱང་སེམས་བསྐྱེད༔ ལན་གསུམ་དང༔ དངོས་གཞི་ལྷ་ཡི་ས་མ་ཏི༔ ཨཱཿ ཀ་དག་ཟང་ཐལ་དེ་བཞིན་ཉིདཿ གསལ་མདངས་མ་འགགས་སྙིང་རྗེའི་རྩལ༔ ཧྲཱིཿཡིག་ཡོངས་སུ་གྱུར་པ་ལས༔ རང་ཉིད་སྐད་ཅིག་དྲན་རྫོགས་སུ༔ མཚོ་སྐྱེས་རྡོ་རྗེ་སྤྲུལ་པའི་སྐུ༔ དཀར་དམར་མདངས་ལྡན་ཞལ་གཅིག་པ༔ ཕྱག་གཉིས་རྡོ་རྗེ་བྷན་ཐོད་འཛིན༔ གསལ་སྟོང་ཆ་ལུགས་ཡོངས་སུ་རྫོགས༔ ཞབས་གཉིས་རོལ་སྟབས་པད་ཟླར་བཞུགས༔ འཇའ་འོད་འཁྱིལ་ཀློང་འོད་ཟེར་འབར༔ སྣང་ལ་རང་བཞིན་མེད་པར་གསལ༔ གནས་གསུམ་འབྲུ་གསུམ་ས་བོན་ལས༔ འོད་འཕྲོས་སྐུ་གསུམ་ཞིང་ཁམས་ནས༔ ༡༣༢༽ རིག་འཛིན་འདུས་པའི་ལྷ་ཚོགས་རྣམས༔ སྤྱན་དྲངས་དམ་ཡེ་དབྱེར་མེད་བསྟིམ༔ ཐུགས་ཀར་ཧྲཱིཿཡིག་མཐའ་སྐོར་དུ༔ རྩ་བའི་སྔགས་ཀྱིས་གཡས་སུ་འཁོར༔ འོད་ཟེར་འཕྲོ་འདུས་དོན་གཉིས་བྱས༔ སྒྲ་གྲགས་སྔགས་དང་དྲན་རྟོག་ཐུགས༔ ཁྱེར་སོ་གསུམ་ལྡན་ངང་དུ་བཟླས༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཞེས་པ་བརྒྱ་སྟོང་ཁྲི་འབུམ་དང༔ བྱེ་བ་བཟླས་པས་རིག་འཛིན་གྱིས༔ རབ་དངོས་འབྲིང་ཉམས་རྨི་ལམ་དུ༔ ཞལ་གཟིགས་དབུགས་དབྱུང་འཐོབ་པར་འགྱུར༔ རྟགས་མཚན་ལག་ཏུ་ལོངས་དང་གསལ༔ དོན་གཉིས་འགྲུབ་པར་ཐེ་ཚོམ་མེད༔ ཚེ་རིང་མཆེད་ལྔས་གཉེར་གྱིས་ཤིག༔ སྐལ་ལྡན་བུ་དང་འཕྲད་པར་ཤོག༔ སྐལ་མེད་རྣམས་དང་འདི་མ་འཕྲད༔ ལོག་ལྟ་ཅན་གྱི་སྙིང་ཁྲག་བཞེས༔ ཡལ་བར་མ་དོར་ས་མ་ཡ༔ སྐུ་རྒྱ༔ གསུང་རྒྱ༔ ཐུགས་རྒྱ༔ བརྡ་ཐིམ་༔ གུ་ཧྱ༔ (Dakini secret letter here) ༔ ཞེས་པ་རིག་འཛིན་སྒྲུབ་ཐབས་སྤྲོས་མེད་རྒྱུན་ཁྱེར་འདི་ཡང་དད་ལྡན་བསོད་དཔལ་གྱིས་དར་བཅས་བསྐུལ་ངོར་མ་ལྡོག་ཙམ་དུ་སུ་ཁ་བཛྲ་གྱིས་བྲིས་པའོ།།

དགེའོ།། ༈ མཆོད་བསྟོད་ནི༔ ཨོཾ་གུ་རུ་བིདྱཱ་དྷ་ར་ས་པཱ་རི་ཝཱ་ར་བཛྲ་ཨརྒྷཾ༴ སོགས་ནས༔ ཤཔྡ་སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་སརྦ་པཱུ་ཛ་ཁཱ་ཧིཿ མི་འགྱུར་སྤྲོས་བྲལ་ཆོས་སྐུ༔ མི་འགག་མཉམ་ཉིད་རིག་པའི་གསུང༔ སྨྲ་ ༡༣༣༽བསམ་བརྗོད་བྲལ་སྐྱེ་མེད་ཐུགས༔ ཡོན་ཏན་ཕྲིན་ལས་རྫོགས་ལ་བསྟོད༔ དགེ་བས་འགྲོ་བ་སེམས་ཅན་ཀུན༔ རྔ་ཡབ་དཔལ་རིའི་ཞིང་ཁམས་སུ༔ རིག་འཛིན་པདྨའི་ཞབས་དྲུང་དུ༔ སྐྱེས་ནས་རྣམ་མཁྱེན་ས་འཐོབ་ཤོག༔ ཅེས་སུ་ཁའི་མིང་གིས་སོ།། ༡༣༤༽