༡༠༡༽ ཆོས་ཉིད་མཁའ་འགྲོའི་གསང་མཛོད་ལས༔ རིག་འཛིན་བླ་མའི་དོན་བསྐང་དངོས་གྲུབ་སྙེ་མ་བཞུགས༔ ནོ་མོ་པདྨ་ཀཱ་ར་ཡེ༔ 

རྣལ་འབྱོར་རིམ་གཉིས་ལམ་ཞུགས་པས༔ ཉམས་ཆག་བསྐང་དང་ཚོགས་རྫོགས་ཕྱིར༔ རིག་འཛིན་དོན་བསྐང་ཟབ་མོ་བསྟན༔ ས་མ་ཡ༔ ཐབས་ཤེས་རྫས་དང་བཟའ་བཅའི་རིགས༔ བལྡག་གཞིབ་ལ་སོགས་འབྱོར་ཚོགས་ཀུན༔ རྣམ་གསུམ་དག་པའི་ཡོ་བྱད་བསགས༔ སྦྱངས་སྤེལ་ནུས་པས་བདུད་རྩིར་བསྒྱུར༔ སྙན་དབྱངས་ཐོད་རྔའི་སྒྲ་དང་བཅས༔ བྱིན་གྱིས་རློབ་པ་འདི་སྐད་དོ༔ ཨོཾ༔ ཀུན་ཁྱབ་ཡངས་པའི་གཏོར་སྣོད་དུ༔ ཨཱཿ ཀུན་སྣང་འདོད་ཡོན་ཚོགས་སུ་བཤམས༔ ཧཱུྃ༔ ཀུན་འབྱུང་ཡེ་ཤེས་བདུད་རྩིར་བརླབས༔ ཨོཾ་ཨཱཿཧཱུྃ༔ ཧ་ཧོ་ཧྲཱིཿ ལན་གསུམ་དང༔ ནམ་མཁའི་མཛོད་སྔགས་ལན་བདུན་གྱིས་བརླབས་ལ༔ སྤྱན་འདྲེན་ནི༔ ཧཱུྃ་ཧྲཱིཿ ཆོས་སྐུ་སྐྱེ་བ་མེད་པའི་ངང་ཉིད་ལས༔ འགྲོ་བའི་དོན་དུ་གཟུགས་ཀྱི་སྐུར་བཞེངས་པ༔ ཐབས་མཁས་ཐུགས་རྗེའི་མཛད་པ་ཅིར་ཡང་སྟོན༔ རྒྱལ་ཀུན་གསང་གསུམ་ཡོན་ཏན་མི་ཟད་གཏེར༔ རང་བཞིན་དབྱིངས་ཀྱི་ཞིང་ན་བཞུགས་པ་ཡི༔ དགོངས་བརྡ་སྙན་བརྒྱུད་བླ་མའི་ཚོགས་རྣམས་དང༔ ཐེག་དགུའི་ཡི་དམ་གནས་ཡུལ་མཁའ་འགྲོ་དང༔ འཇིག་འདས་དམ་ཅན་སྲུང་མའི་ཚོགས་རྣམས་ཀུན༔ ༡༠༢༽ རྨད་བྱུང་གསང་བའི་གནས་འདིར་གཤེགས་སུ་གསོལ༔ དབུ་སྐྲ་མཛེས་པའི་ཐོར་ཅོག་ལྡེམས་སེ་ལྡེམ༔ དར་དང་རིན་ཆེན་རྒྱན་ཆ་ཁྲོ་ལོ་ལོ༔ དཔའ་བོའི་ཚོགས་ཀྱིས་གར་འཆམ་ཤིགས་སེ་ཤིག༔ དཔའ་མོའི་ཚོགས་ཀྱིས་གླུ་དབྱངས་ཏི་རི་རི༔ ཕཊ་དང་ཕེཾ་སྒྲ་མང་པོ་སངས་སེ་སང༔ དྲི་ཞིམ་སྤོས་ཀྱི་ངད་པ་ཐུ་ལུ་ལུ༔ ཡེ་ཤེས་འཇའ་དང་འོད་ཕུང་ལམས་སེ་ལམ༔ རིག་འཛིན་སྐུ་དང་ཐིག་ལེ་ཤིགས་སེ་ཤིག༔ དབང་བྱིན་དངོས་གྲུབ་ཆར་རྒྱུན་ཏ་ལ་ལ༔ གནས་འདིར་སྤྱན་འདྲེན་བྱིན་གྱིས་བརླབ་ཏུ་གསོལ༔ མཆོག་ཐུན་སུ་ཁའི་དངོས་གྲུབ་དེང་འདིར་སྩོལ༔ ཨོཾ་ཨཱཿགུ་རུ་བིདྱཱ་དྷ་ར་བྃ་ཧ་རི་ནི་ས་སརྦ་དྷརྨ་པཱ་ལ་ཀྵེ་ཏྲ་པཱ་ལ་བཛྲ་ས་མ་ཡ་ཛ་ཛཿ དེ་ནས་བསྐང་བ་དངོས་ནི༔ ཧཱུྃ་ཧྲཱིཿ འོག་མིན་ཆོས་དབྱིངས་ཞིང་ཁམས་ནས༔ དང་པོའི་སངས་རྒྱས་ཀུན་གྱི་ཡབ༔ ཀུན་བཟང་ཡབ་ཡུམ་ཐུགས་དམ་བསྐང༔

བསྐང་གྱུར་དབང་དང་དངོས་གྲུབ་སྩོལ༔ ངེས་པ་ལྔ་ལྡན་ཞིང་ཁམས་ནས༔ རང་བཞིན་ལྷུན་གྲུབ་གདངས་ཆེན་པོ༔ རིགས་ལྔ་ཡབ་ཡུམ༴ བསྐང་གྱུར༴ མི་མཇེད་སྤྲུལ་པའི་ཞིང་ཁམས་ནས༔ ཆོས་ཉིད་དོན་གྱི་དངོས་གྲུབ་བརྙེས༔ དགའ་རབ་རྡོ་རྗེའི༴ བསྐང་གྱུར༴ གསང་བ་མངོན་གྱུར་ཞིང་ཁམས་ནས༔ འཇའ་ ༡༠༣༽ ལུས་ཆོས་སྐུའི་དངོས་གྲུབ་བརྙེས༔ ཤྲཱི་སེང་ཧའི༴ བསྐང་གྱུར༴ འོད་གསལ་ཆེན་པོའི་ཞིང་ཁམས་ནས༔ རྟོགས་གྲོལ་དགོངས་པའི་ཤེས་རབ་བརྡོལ༔ འཇམ་དཔལ་བཤེས་གཉེན༴ བསྐང་གྱུར༴ ཤེས་རབ་རང་གསལ་ཞིང་ཁམས་ནས༔ འཕོ་མེད་ནམ་མཁའི་རང་བཞིན་ཅན༔ བི་མ་མི་ཏྲའི༴ བསྐང་གྱུར༴ དཔལ་རི་པད་འོད་ཞིང་ཁམས་ནས༔ རིག་འཛིན་དགོངས་པ་རྣམ་བཞི་གྲུབ༔ པདྨ་ཐོད་ཕྲེང༴ བསྐང་གྱུར༴ དབྱིངས་ཡེ་རྣམ་དག་ཞིང་ཁམས་ནས༔ བླ་མེད་གསང་བའི་སྣོད་མཆོག་ལྡན༔ མཁར་ཆེན་མཚོ་རྒྱལ་ཐུགས༴ བསྐང་གྱུར༴ ལྷུན་གྲུབ་དག་པའི་ཞིང་ཁམས་ནས༔ མཆོག་དང་ཐུན་མོང་དངོས་གྲུབ་བརྙེས༔ རྗེ་འབངས་རྣམས་ཀྱི༴ བསྐང་གྱུར༴ བདེ་ཆེན་འཁོར་ལོའི་ཞིང་ཁམས་ནས༔ ཐེག་དགུའི་གནད་སྨིན་གྲུབ་བརྙེས་མཆོག༔ ལས་འབྲེལ་རྩལ་གྱི༴ བསྐང་གྱུར༴ བདེ་སྟོང་མི་འགྱུར་ཞིང་ཁམས་ནས༔ ཟག་མེད་བདེ་བའི་སྐུ་བརྙེས་པ༔ བདེ་ཆེན་དཀར་མོའི་ཐུགས༴ བསྐང་གྱུར༴ གང་འདུལ་ཐུགས་རྗེའི་ཞིང་ཁམས་ནས༔ སྨོན་ལམ་འཕྲོ་སད་འགྲོ་བའི་མགོན༔ ཟབ་གཏེར་བརྒྱུད་པའི༴ བསྐང་གྱུར༴ ཕྱི་ནང་དཀྱིལ་འཁོར་འཛིན་པ་ཡི༔ དངོས་གྲུབ་ ༡༠༤༽ཀུན་གྱི་འབྱུང་གནས་ཆེཿ ཐེག་དགུའི་ཡི་དམ༴ བསྐང་གྱུར༴ གནས་ཡུལ་སྐྱོང་ཞིང་གསང་སྔགས་བདག༔ འཇིག་འདས་སྲུང་མའི༴ བསྐང་གྱུར༴ ཐུགས་དམ་བསྐང་བའི་དམ་རྫས་ནིཿ ཕྱི་མཆོད་རྣམ་ལྔས་ཐུགས་དམ་བསྐང༔ ནང་མཆོད་གཟུགས་སྒྲ་དྲི་རོ་རེག༔ བདེ་ཆེན་ཆོས་ཀྱི་ཐུགས༴ གསང་མཆོད་སྨན་གཏོར་རཀྟ་དང༔ ཁོ་ན་ཉིད་ཀྱི་མཆོད་པས་བསྐང༔ བསྐང་གྱུར༴ ལྟ་བ་བློ་འདས་ཆེན་པོར་བསྐང༔ སྒོམ་པ་ཟང་ཐལ་རོལ་པར་བསྐང༔ སྤྱོད་པ་བླང་དོར་བྲལ་བར་བསྐང༔ འབྲས་བུ་ཡེ་གྲོལ་ཀློང་དུ་བསྐང༔

བསྐང་གྱུར་དབང་དང་དངོས་གྲུབ་སྩོལ༔ ཧོཿ རྩ་གསུམ་སྲུང་མར་བཅས་པ་དགོངས༔ བདག་ཅག་མ་རིག་སྒྲིབ་དབང་གིས༔ རྡོ་རྗེ་སློབ་དཔོན་དྲུག་དང་འགལ༔ མཆེད་བཞིའི་སྐུ་ལ་གནོད་པ་དང༔ སྔགས་གསུམ་ཕྱག་རྒྱ་རལ་བ་སོགས༔ གསང་སྔགས་གཞུང་བཞིན་མ་བྱས་པའི༔ ཉམས་ཆག་འགལ་འདས་ཞིག་རལ་གྱི༔ ཉེས་བྱས་གང་བསགས་ཐམས་ཅད་ཀུན༔ བླ་མ་ལྷ་ཡི་སྤྱན་སྔ་རུ༔ རབ་གནོང་འགྱོད་པ་དྲག་པོ་ཡིས༔ སྙིང་ནས་བཤགས་སོ་བཟོད་པར་བཞེས༔ ཉམས་ཆག་སྡིག་སྒྲིབ་ཀུན་དག་ནས༔ ཚངས་པ་མཆོག་གི་དངོས་གྲུབ་སྩོལ༔ ཨོཾ་ག་ཎ་ ༡༠༥༽ཙཀྲ་ས་ཏྭ༴ སོགས། ཨཱཿ ཞེས་བརྗོད་ཉམས་ཆག་ཀུན་བསྐང་ནས༔ རིམ་གཉིས་ལམ་མཆོག་མངོན་གྱུར་ངེས༔ ས་མ་ཡ༔ དེ་ལྟར་རིག་འཛིན་དོན་བསྐང་འདིར༔ སུས་བརྩོན་བྱིན་རླབས་དངོས་གྲུབ་ཐོབ༔ ལས་ཅན་བུ་དང་འཕྲད་པར་ཤོག༔ ལོག་ལྟ་ཅན་ལ་འདི་མ་འཕྲད༔ དྲེགས་པ་རྣམ་གསུམ་གཉེར་གྱིས་ཤིག༔ ཐུབ་པར་སྲུངས་ཤིག་ས་མ་ཡ༔ རྒྱ་རྒྱ་རྒྱ༔ གུ་ཧྱ༔ བརྡ་ཐིམ༔ ༔ ཞེས་པ་འདི་ཡང་ཆོས་འདིའི་བཀའ་བབ་འདུལ་བ་འཛིན་པ་མཁན་པོ་ནོར་བུ་དབང་རྒྱལ་དང༌། ཤཱི་ལ་བཛྲ་སོགས་ཀྱིས་ཡང་ཡང་བསྐུལ་ངོར་རྗེ་བཙུན་བླ་མ་དགྱེས་པའི་འབངས། བདེ་ཆེན་བདེ་བའི་རྡོ་རྗེས་སེར་དགོན་དབེན་ཁྲོད་ནས་མཉམ་གཞག་རིག་པའི་གབ་སྒྲོམ་རྗེས་ཐོབ་ཕྲིན་ལས་ཡིག་རིས་སུ་བཀོད་པའོ།། དགེའོ།། ༡༠༦༽