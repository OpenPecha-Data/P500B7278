༢༦༥༽སྙན་བརྒྱུད་ལས་མཁའ་འགྲོ་དགོངས་འདུས་ཆ་ལག༔ མཚོ་རྒྱལ་གསང་དབང་སྤྲོས་མེད་དོན་གྱི་སྙིང་པོ་ཤེས་རབ་རྩ་འབྱེད་བཞུགས༔ ན་མོ་ཛྙཱ་ན་ཌཱ་ཀི་ཡེ༔ 

ཆོས་སྐུ་སྐྱེ་མེད་ཡུམ་ཆེན་ཀུན་བཟང་མོ༔ ལོངས་སྐུ་རྒྱལ་ཀུན་ངོ་བོ་བདེ་ཆེན་རྒྱལ༔ སྤྲུལ་སྐུ་མཚོ་རྒྱལ་སྐུ་གསུམ་མཁའ་འགྲོར་འདུད༔ དེ་ནས་སྤྲོས་མེད་དོན་གྱི་རྣལ་འབྱོར་པས༔ རྡོ་རྗེའི་མདུད་པ་དཔྲལ་བའི་མིག་ལྟར་བསྲུངས༔ ལྷ་སྤྱོད་ལྡན་པ་དག་གིས་འདི་ལ་བརྩོན༔ སློབ་དཔོན་པདྨ་རྒྱལ་པོའི་སྐུར་གསལ་ནས༔ སྐད་ཅིག་དྲན་རྫོགས་དཀྱིལ་འཁོར་གསུམ་གྱི་ངང༔ པད་སྐོར་འཁྱུད་རྒྱ་དང་བཅས་འདི་ལྟར་རོ༔ ཧཱུྃ་ཧྲཱིཿ ཀ་དག་སྐྱེ་མེད་ཆོས་སྐུའི་གཞི་ཀློང་ནས༔ གསལ་མདངས་མ་འགགས་ཡེ་ཤེས་རོལ་པ་ཆེ༔ འོད་གསལ་གདངས་ལྔ་ལྷུན་གྲུབ་ད་ལ་རུ༔ རང་བཞིན་དག་པ་ཡེ་ཤེས་དཀྱིལ་འཁོར་དུ༔ ཡེ་གྲོལ་ཆོས་སྐུའི་བཀོད་པ་ཡོངས་སུ་རྫོགས༔ རིག་པ་མཉམ་པ་ཉིད་ཀྱི་དཀྱིལ་འཁོར་དུ༔ སྐུ་ལྔ་ཡེ་ཤེས་ལྔ་ཡི་རོལ་པར་ཤར༔ བྱང་ཆུབ་སེམས་ཀྱི་དཀྱིལ་འཁོར་ཆེན་པོ་རུ༔ བྃ་ལས་ལས་ཀྱི་ཕྱག་རྒྱ་མཚོ་རྒྱལ་མ༔ དམར་མོ་གསལ་བའི་གནས་ལྔའི་རྩ་འཁོར་དུ༔ ཡེ་ཤེས་མཁའ་འགྲོ་སྡེ་ལྔ་རང་མདོག་འཆང༔ རྩ་གནས་མཁའ་འགྲོ་འབུམ་གྱི་བཀོད་པ་རྫོགས༔ ལང་ཚོ་ ༢༦༦༽རྒྱས་ཤིང་བདེ་བའི་ཉམས་འབར་མ༔ གསང་བའི་མེ་ཏོག་པདྨ་འདབ་བཞིའི་དབུས༔ ཡི་གེ་ཧྲཱིཿམཐར་ཧ་རི་ནི་ས་གསལ༔ དཔའ་བོ་དཔའ་མོའི་ཐུགས་རྒྱུད་བསྐུལ་ནས་ཀྱང༔ ཕྱག་རྒྱ་ལ་བསྟིམ་དབྱེར་མེད་གཅིག་ཏུ་འདྲེས༔ བདེ་སྟོང་དགའ་བ་བཞི་ཡིས་བདག་སྨིན་ཅིང༔ སྟོང་བཞིའི་འོད་གསལ་རྫོགས་པ་མཐར་ཕྱིན་ཏེ༔ ཟུང་འཇུག་ཕྱག་རྒྱ་ཆེན་པོའི་ཡེ་ཤེས་ཀྱིས༔ རྡོ་རྗེ་འཆང་གི་གོ་འཕང་མཆོག་ཐོབ་ཤོག༔ ཨོཾ་པདྨ་ཛྙཱ་ན་ཌཱ་ཀི་ནི་བྃ་ཧ་རི་ནི་ས་ཀཱ་ཡ་ཝཱཀྐ་ཙིཏྟ་མ་ཧཱ་སུ་ཁ་སརྦ་སིདྡྷི་ཨ་བྷི་ཥིཉྩ་ཧྲཱིཿ ཞེས་བརྗོད་ལ་ཨ་ཧཾ་གི་སྒྲས་བསྐུལ་ནས༔ རླུང་སེམས་དབྱེར་མེད་ངང་དུ་མཉམ་པར་བཞག༔ ཨེ་མ༔ ཟབ་པའི་མན་ངག་མཁའ་འགྲོའི་གསང་བའི་དབང༔ མཚོ་རྒྱལ་ང་ཡིས་ཨ་ཙར་སཱ་ལེར་གཏད༔ མ་འོངས་སྙིགས་མ་ལྔ་བདོའི་དུས་ཀྱི་ཚེ༔ གསང་སྔགས་ལམ་སྤྱོད་རྣལ་འབྱོར་དམ་པ་ཡིས༔

ཟུང་འཇུག་ཡེ་ཤེས་སྐུ་མཆོག་འགྲུབ་པའི་ཕྱིར༔ གསང་བའི་ཕྱག་རྒྱ་གསང་སྒོ་འབྱེད་པའི་ཐབས༔ མི་འགྱུར་བརྡ་ཡི་རི་མོར་བཀོད་ནས་ཀྱང༔ ང་ཡི་གསུང་སྤྲུལ་ག་ག་ཏཱ་རེ་ཡིས༔ གསང་བའི་བརྡ་ལས་ཕབས་ཏེ་འགྲོ་དོན་འབྱུང༔ བཀའ་སྲུང་ཚེ་རིང་མཆེད་ལྔས་གཉེར་དུ་ཟུངས༔ དམ་ཉམས་ལོག་ལྟ་ཅན་ལ་གསང་བར་སྦོས༔ ཐེག་དམན་བློ་ཆུང་རྣམས་ལ་ཁ་ཐཾ་རྒྱ༔ སྐལ་ལྡན་ལྟ་སྤྱོད་ལྡན་པས་ཉམས་སུ་ ༢༦༧༽ ལོངས༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ གཏད་རྒྱ༔ གུ་ཧྱ༔ བརྡ་ཐིམ༔ ཅེས་པ་མཚོ་རྒྱལ་གསང་དབང་སྤྲོས་མེད་དོན་གྱི་སྙིང་པོ་འདི་ཡང་བཀའ་དྲིན་མཚུངས་པ་མེད་པ་རྒྱལ་བའི་སྲས་པོ་པྲ་ཝ་མཱ་ཏིའི་བཀས་གནང་བ་ཐོབ་པ་དང་མཆོག་སྤྲུལ་བསྟན་པའི་ཉི་མ་འཇིགས་བྲལ་ཆོས་ཀྱི་བློ་གྲོས་ཀྱི་བཀའ་ཕེབས་མ་བཅག་ཙམ་དུ་སྐྱོན་ཀུན་ལྡན་པ་རྒྱལ་སྲས་ཀལྤ་བྷ་དྲའི་མིང་གིས་བརྫུན་རིས་སོ།། ༈ འཕོ་བ་ཡེ་ཤེས་སྒོ་འབྱེད་བཞུགས༔ ཨེ་མ་ཧོཿ མགོན་སྣང་མཐའ་སྤྱན་གཟིགས་དབྱེར་མེད་པ༔ ཕ་བླ་མ་འཇིགས་བྲལ་ཆོས་ཀྱི་དབང༔ བདག་གསོལ་བ་འདེབས་སོ་ཐུགས་རྗེས་ཟུངས༔ སེམས་ཡེ་ཤེས་དབུ་མའི་ལམ་དྲངས་ནས༔ མཁའ་བདེ་བ་ཆེན་པོའི་འོད་ཀློང་དུ༔ རྗེ་བླ་མའི་ཐུགས་དང་དབྱེར་མེད་པར༔ ཞིང་བདེ་བ་ཅན་དུ་འཕོ་བར་ཤོག༔ ཧིཀ་ཕཊཿ ཅེས་བརྗོད་ནས་རང་སེམས་བླ་མའི་ཐུགས་དང་དབྱེར་མེད་པར་འོད་གསལ་ཆོས་སྐུའི་ཀློང་དུ་འཕོས་བར་བསམ༔ ཅེས་པའང་མཆོག་སྤྲུལ་རིན་པོ་ཆེའི་ཞལ་གཟིགས་གཉིས་པའི་དུས་སུ་བདེ་བའི་རྡོ་རྗེས་རང་ལ་གདམས་པ་གང་འབྲེལ་འོག་མིན་ཞིང་དུ་སྐྱེ་བར་ཐེ་ཚོམ་མེད་དོ༔ ས་མ་ཡ༔ རྒྱ་རྒྱ་རྒྱ༔ ༔