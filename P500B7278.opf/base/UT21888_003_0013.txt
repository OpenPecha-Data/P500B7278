༢༢༡༽ཆོས་ཉིད་མཁའ་འགྲོའི་ཐུགས་ཏིག་ལས༔ ཡེ་ཤེས་མཁའ་འགྲོའི་ལོ་རྒྱུས་མེ་ཏོག་ཆུན་པོ་མཛེས་པའི་ཕྲེང་བ་བཞུགས་སོ༔ ན་མོ་གུ་རུ་རྡེ་ཝ་ཌཱ་ཀི་ཡེ༔ (Dakini Secret letter here) དཔལ་མཆོག་དང་པོ་ཀུན་བཟང་རྡོ་རྗེ་འཆང་ལ་ཕྱག་འཚལ་ལོ༔ ཆོས་དབྱིངས་འདུས་མ་བྱས་པའི་རང་བཞིན་རྡོ་རྗེ་བཙུན་མོའི་བྷ་ག་ཡངས་པའི་མཁའ་ཀློང༔ རང་བྱུང་རྣམ་པར་དག་པའི་ཞིང་མཆོག་འོག་མིན་བདེ་ཆེན་དྷུ་མ་ཐ་ལ་ཆོས་དབྱིངས་མཐའ་དབུས་དང་བྲལ་བའི་གནས་སུ༔ སྟོན་པ་ཀུན་ཏུ་བཟང་མོ་ལ་འཁོར་རང་བྱུང་ཡེ་ཤེས་ལྔའི་བདག་ཉིད་མཁའ་འགྲོ་མ་རིགས་ལྔར་རང་རང་གི་རིགས་ཀྱི་མཁའ་འགྲོ་མ་བྱེ་བ་འབུམ་དང་བཅས་པ་ལ༔ བརྗོད་བྲལ་བདེ་སྟོང་ཟག་པ་མེད་པའི་ཏིང་ངེ་འཛིན་གྱི་ངང་ལས་རང་བཞིན་སྒྱུ་འཕྲུལ་ངེས་པའི་ཆོས་ཀྱི་འཁོར་ལོ་རྒྱུན་མི་ཆད་པ་བསྐོར་ཞིང༔ གདངས་སྣང་འགགས་པ་མེད་པའི་ཡེ་ཤེས་ཀྱི་རོལ་པ་ལས་གནས་ཀྱི་འོག་མིན་དུར་ཁྲོད་གསང་ཆེན་རོལ་པར་རྣམ་ཀུན་མཆོག་ལྡན་རྡོ་རྗེ་ཕག་མོའི་སྐུར་བཞེངས་ཤིང༔ རུ་ཏྲ་ལ་སོགས་པ་མ་རུངས་གདུལ་དཀའི་འགྲོ་བ་རྣམས་འདུལ་བའི་ཕྱིར་དུ་ཆོས་ཀྱི་དབྱིངས་ལས་དྲག་མོའི་སྐུར་བཞེངས༔ གཞན་ཡང་འོག་མིན་གྱི་གནས་ལྔ་ ༢༢༢༽དང་སྐུ་གསུམ་རང་བྱུང་གི་མཁའ་འགྲོའི་ཞིང་ལ་སོགས་པ་ནས་གནས་ཡུལ་དུར་ཁྲོད་ཧེ་རུའི་གནས་རྣམས་སུ་མཁའ་འགྲོ་ཡོངས་འདུས་ཀྱི་ངོ་བོར་བཞུགས་ཤིང༔ སྤྲུལ་པ་ཞིང་རྡུལ་གྲངས་མཉམ་གྱིས་འགྲོ་བའི་དོན་རྒྱ་ཆེན་པོ་མཛད་དོ༔ ཁྱད་པར་བོད་གངས་ཅན་དང་འཇིག་རྟེན་སྤྱིའི་བསྟན་འགྲོའི་དོན་དུ་ཉིད་ལས་མི་གཞན་པའི་སྤྲུལ་པ་དབྱིངས་ཡུམ་ལྷ་ལྕམ་སྒྲུབ་པའི་རྒྱལ་མོ་བདེ་ཆེན་མཐིང་འོད་འབར་མ་ལ་སོགས་པ་འགྲོ་བའི་དེད་དཔོན་ཆེན་པོ་འབྱུང་ངོ༔ དེ་ལྟ་བུའི་གདམས་པ་ཁྱད་དུ་འཕགས་པ་མཁའ་འགྲོའི་ཐུགས་བཅུད་འདི་ནི་བདག་བདེ་ཆེན་ཞི་བ་མཚོས་ལུས་ལོངས་སྤྱོད་དང་རིན་པོ་ཆེ་སྣ་ཚོགས་ཐབས་ཤེས་ཚོགས་ཀྱི་འཁོར་ལོའི་མཎྜལ་ཕུལ་ནད་ཕྱི་རབས་ལས་ཅན་རྣམས་ཀྱི་དོན་དུ་ཞུས་ཤིང༔

ཟབ་མོའི་གཏེར་དུ་རྒྱས་བཏབ་ནས་དུས་ལ་བབས་ཚེ་བརྡ་འགྲོལ་གྱི་སྨོན་ལམ་བཏབ་པ་མ་འོངས་སྙིགས་མ་ལྔ་བདོ་བའི་དུས་སུ་གསང་སྔགས་ཀྱི་དྲོད་རྟགས་ཆུང་ཞིང་ནུས་པ་ཉམས་པ་དང༔ གྲུབ་གཉིས་ཀྱི་དངོས་གྲུབ་ཕྲ་ཞིང་རྩ་རླུང་ཁྲོམ་དུ་བསྒྲགས་པ༔ ཟབ་དོན་ཁྱིམ་པར་འཆད་ཅིང་རང་གཞན་ཕུང་ལ་སྦྱོར་བ་སོགས་སྙིགས་དུས་ཀྱི་རྟགས་མཚན་མ་ངེས་པ་འབྱུང་བའི་དུས་སུ༔ གཏེར་བདག་དབྱིངས་ཡུམ་སྒྱུ་འཕྲུལ་ཀུན་དགའ་དེ་ཝ་སུ་ཁ་པ་ཤཾ་སོགས་རིམ་བཞིན་འབྱུང་ ༢༢༣༽ཞིང་གཏེར་ནས་བཏོན་ཏེ་བསྟན་དང་འགྲོ་བའི་དོན་རླབས་སོ་ཆེ་འབྱུང་བར་ངེས་སོ༔ འདི་ཉིད་ཉམས་སུ་ལེན་པའི་གང་ཟག་རྣམས་ནི་འབྲེལ་ཚད་དོན་དང་ལྡན་ཅིང་འཕྲལ་དུ་མཁའ་འགྲོས་རྗེས་སུ་བཟུང་ཞིང་བྱིན་གྱིས་རླབས་ནས་ཐུན་མོང་གི་དངོས་གྲུབ་གྲུབ་པ་བརྒྱད་དང་མཆོག་ཏུ་རིག་འཛིན་རྣམ་པ་བཞིའི་ས་ཐོབ་ནས་གང་འབྲེལ་བཅས་པ་རང་སྣང་དོན་གྱི་འོག་མིན་ཆོས་དབྱིངས་ཆེན་པོར་ནང་གསལ་གཞོན་ནུ་བུམ་སྐུར་གྲོལ་བར་བྱེད་པའི་ཟབ་ལམ་ཁྱད་པར་ཅན་ནོ༔ སྐལ་ལྡན་སེམས་ཀྱི་བུ་དང་འཕྲད་པར་ཤོག༔ བཀའ་སྲུང་གནོད་སྦྱིན་གཟའ་དང་མ་མོས་སྲུངས་ཤིག་གཉེར་རོ་དམ་རྒྱ༔ སྐལ་མེད་ལོག་ལྟའི་འགྲོ་ལ་སྐུ་གསུང་ཐུགས་ཀྱི་རྒྱ་ཡོད་དོ༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པ་འདི་ཡང་འཁོར་ལོའི་མགོན་པོ་གཏེར་ཆེན་ཆོས་ཀྱི་རྒྱལ་པོའི་བཀའ་བསྐུལ་ཕེབས་ཚེ་འཁོར་འབངས་ཀུན་གྱི་ཐ་ཤལ་བ་མདོ་མེད་འཁྲུལ་ཞིག་སུ་ཁ་བཛྲ་གྱིས་དབེན་གནས་རྡོ་རྗེ་ཡང་རྫོང་གི་ཉེ་འདབས་ནས་མཁའ་འགྲོ་གསང་བའི་འཕྲུལ་བརྡ་ལས་ཞལ་བཤུས་པའོ༔ ལོ་རྒྱུས་ཀྱི་མཇུག་གི༔ ཟབ་ལམ་ཁྱད་པར་ཅན་ནོ༔ ཞེས་གསུངས་པས༔ ད་ལན་ ༢༢༤༽གྱི་སྐབས་སུ་བབ་པ་རྡོ་རྗེ་ཕག་མོའི་སྐུའི་གནས་དུང་རལ་བྲག་དཀར་ནས་རྟེན་འབྲེལ་ཕུན་སུམ་ཚོགས་པ་དང་བཅས་ཏེ་གདན་དྲངས་པའི་ཟབ་གཏེར་མཁའ་འགྲོ་གསང་བ་འདུས་པའི་དོན་དབང་སྐལ་ལྡན་རྗེས་འཛིན་གྱི་དཀྱིལ་འཁོར་བསྒྲུབ་པ་ལ༔

སོགས་དབང་གི་ལྷན་ཐབས་ལྟར་རོ༔ ༢༢༥༽མཁའ་འགྲོ་དགོངས་འདུས་ཆ་ལག༔ ཡེ་ཤེས་མཁའ་འགྲོའི་སྒྲུབ་ཐབས་བདེ་ཆེན་མཆོག་སྩོལ་བཞུགས་སོ༔ བཀྲ་ཤིས་སོ༔ ༢༢༦༽ ན་མོ་ཛྙཱ་ན་ཌཱ་ཀི་ཡེ༔ སྐྱེ་མེད་དབྱིངས་ཡུམ་ཆོས་སྐུ་ཀུན་བཟང་མོ༔ རང་གདངས་མ་འགགས་འོད་ལྔའི་རང་བཞིན་དུ༔ ཐུགས་རྗེའི་རྩལ་སྣང་མཛད་པ་བསམ་མི་ཁྱབ༔ སྐུ་གསུམ་མཁའ་འགྲོའི་ཚོགས་ལ་གུས་པས་འདུད༔ དེ་ཡང་ཡེ་ཤེས་མཁའ་འགྲོ་སྒྲུབ་པའི་ཐབས༔ སྤྲོས་བཅས་སྐུ་ཙཀ་མཁའ་འགྲོའི་གཏོར་མ་དང༔ བྷན་ཐོད་ཚད་ལྡན་དངུལ་དཀར་མེ་ལོང་ལ༔ སིནྡྷུ་ར་ཡིས་ཧ་རི་ནི་ས་བྃ༔ ཆོས་འབྱུང་ཟུར་ལྔའི་ནང་དུ་བྲིས་ནས་ཀྱང༔ ད་ལའི་དབུས་བཞུགས་མཆོད་རྫས་དཔག་མེད་བཀོད༔ སྤྲོས་མེད་རྣལ་འབྱོར་རང་གི་སྤྱོད་དང་བསྟུན༔ དང་པོ་སྦྱོར་བ་སྔོན་འགྲོན་སྐྱབས་སེམས་ནི༔ ན་མོ༔ སྐྱེ་མེད་ཀ་དག་ཀློང་ཆེན་པོར༔ འགགས་མེད་རང་གསལ་མཁའ་འགྲོའི་ཚོགས༔ རང་དང་ ༢༢༧༽གཉིས་མེད་འུབ་ཆུབ་ཀློང༔ འདུ་འབྲལ་མེད་པར་སྐྱབས་སུ་མཆི༔ ཧོཿ གཉིས་སྣང་སྦུབས་སུ་འཕྱན་པའི་འགྲོ༔ རང་བྱུང་ཡེ་ཤེས་རྟོགས་པའི་ཕྱིར༔ སྨོན་འཇུག་དོན་དམ་བྱང་ཆུབ་སེམས༔ བསྐྱེད་ནས་སངས་རྒྱས་སར་འགོད་ཤོག༔ ལན་གསུམ་བྱ༔ ཡན་ལག་བདུན་པ་ནི༔ ཧྲཱིཿ སྣང་སྲིད་དག་པ་རབ་འབྱམས་ཀློང༔ ཡེ་ཤེས་མཁའ་འགྲོའི་དཀྱིལ་འཁོར་དུ༔ སྒོ་གསུམ་དད་པས་ཕྱག་འཚལ་ལོ༔ ཕྱི་ནང་གསང་བའི་མཆོད་པ་འབུལ༔ གཉིས་སྣང་འཛིན་པ་དབྱིངས་སུ་བཤགས༔ དགེ་ཚོགས་ཀུན་ལ་རྗེས་ཡི་རང༔ ཐེག་ཆེན་བླ་མེད་ཆོས་འཁོར་བསྐོར༔ རྒྱལ་ཀུན་ ༢༢༨༽མྱ་ངན་མི་འདའ་བཞུགས༔ འཁོར་གསུམ་དམིགས་བྲལ་དབྱིངས་སུ་བསྔོ༔ ཏྲྃ་གུ་རུ་རཏྣ་མཎྜ་ལ་པཱུ་ཛ་ཧཱུྃ༔ བཀའ་བསྒོ་བ་ནི༔ ཧཱུྃ་ཧྲཱིཿ ང་ནི་དཔལ་ཆེན་ཧེ་རུ་ཀ༔ དྲག་གཏུམ་རྔམས་པའི་སྐུར་གསལ་ནས༔ འོད་དང་འོད་ཟེར་འཕྲོས་པ་ཡིས༔ གཉིས་སྣང་འཛིན་པའི་གདོན་བགེགས་རྣམས༔ ཆོས་དབྱིངས་ངང་དུ་མཚམས་བཅད་དོ༔ ཨོཾ་ཧྲཱིཿ པདྨ་ཏི་ཀྲྀ་ཏ་སོགས༔ ཧཱུྃ་ཕཊཿ ཧཱུྃ་བཞི་སོགས་ཀྱི་བསྐྲད༔

སྲུང་འཁོར་ནི༔ ཧཱུྃ༔ རང་ཉིད་ལྷར་གསལ་ཐུགས་ཀ་ནས༔ ཡེ་ཤེས་ལྔ་ལྡན་འོད་ཟེར་འཕྲོས༔ རྡོ་རྗེ་རང་གཟུགས་འཁོར་ལོ་ལྔའི༔ གུར་ཁང་ཆེན་པོའི་རྭ་བས་བསྐོར༔ གཉིས་སྣང་གདོན་གྱིས་གླགས་མི་རྙེད༔ སྲུང་བའི་འཁོར་ལོ་རབ་ཏུ་བརྟན༔ བྷྲཱུྃ་བཛྲ་རཀྵ་ཧྃའ྄྄ུ༔ དམ་བཟུང་ནི༔ ཧྲཱིཿ རང་རིག་ཡེ་ནས་སངས་རྒྱས་ལ༔ རང་ཞལ་སོ་མར་མཇལ་བའི་ཕྱིར༔ ཡེ་ཤེས་མཁའ་འགྲོའི་ལྷ་ཚོགས་རྣམས༔ རང་བཞིན་གཉུག་མར་དམ་བཅའ་འོ༔ བཛྲ་ཙིཏྟ་ཨ༔ བྱིན་འབེབས་ནི༔ ཧཱུྃ་ཧྲཱིཿ སྐུ་གསུམ་དག་པའི་ཞིང་ཁམས་ནས༔ བརྒྱུད་གསུམ་རིག་འཛིན་མཁའ་འགྲོའི་ཚོགས༔ གནས་འདིར་སྤྱན་འདྲེན་བྱིན་ཆེན་ཕོབས༔ རྣལ་འབྱོར་སྒོ་གསུམ་བྱིན་གྱིས་རློབས༔ དབང་བཞི་བསྐུར་ ༢༢༩༽ལ་རྒྱས་གདབ་མཛོད༔ མཆོག་ཐུན་དངོས་གྲུབ་མ་ལུས་པ༔ ད་ལྟ་ཉིད་དུ་བསྩལ་དུ་གསོལ༔ ཨོཾ་ཛྙཱ་ན་ཌཱ་ཀི་ནི་ས་མ་ཡ་ཨ་བེ་ཤ་ཡ་ཨ་ཨཱཿ མཆོད་རྫས་བྱིན་བརླབ་ནི༔ ཧྲཱིཿ སྣང་སྲིད་རྣམ་དག་མཆོད་པའི་རྫས༔ ཕྱི་ནང་གསང་བའི་ཚོགས་རྣམས་ཀུན༔ ཆོས་ཉིད་རོལ་པས་རྒྱས་ཐེབ་ཅིང༔ ཀུན་བཟང་མཆོད་སྤྲིན་ལྟ་བུར་གྱུར༔ ཨོཾ་མ་ཧཱ་སརྦ་པཱུ་ཛ་ཧོཿ བཤགས་པ་ནི༔ ཧོཿ རང་སེམས་ཡེ་ནས་སངས་རྒྱས་ལ༔ གློ་བུར་གཉིས་འཛིན་འཁྲུལ་པས་བསྒྲིབས༔ ལྷ་དང་གཉིས་སུ་འཛིན་པ་རྣམས༔ གཉིས་མེད་ཀློང་ཡངས་ཆེན་པོར་བཤགས༔ ས་མ་ཡ་ཤུདྡྷེ་ཨཱཿ གཉིས་པ་དངོས་གཞི་ལྷར་གསལ་ནི༔ ཨཱཿ ཀ་དག་ཟང་ཐལ་སྐྱེ་བ་མེད༔ ལྷུན་གྲུབ་རང་གདངས་སྙིང་རྗེར་ཤར༔ རྩལ་སྣང་སྒྱུ་འཕྲུལ་རོལ་པ་ལས༔ གཞལ་ཡས་ཁང་པའི་མཚན་ཉིད་རྫོགས༔ དེ་དབུས་པདྨ་ཉི་ཟླའི་སྟེང༔ རང་རིག་ཐུགས་སྲོག་བྃ་ཡིག་ལས༔ འོད་ཟེར་འཕྲོ་འདུས་ཡོངས་གྱུར་པའི༔ སྐད་ཅིག་རང་ཉིད་གསང་བའི་མ༔ བདེ་ཆེན་དཀར་མོ་ཞལ་གཅིག་པ༔ བཞད་པའི་ཉམས་དང་སྤྱན་གསུམ་ལྡན༔ ཕྱག་གཉིས་གཡས་པས་ཅང་ཏེའུ་འཁྲོལ༔ ༢༣༠༽དཔའ་བོ་དགྱེས་བསྐང་དངོས་གྲུབ་སྩོལ༔ གཡོན་པས་དངུལ་དཀར་དྲིལ་བུ་འཛིན༔ ཡེ་ཤེས་ལྷ་ཡི་ཐུགས་རྒྱུད་བསྐུལ༔ བཅུ་དྲུག་དགའ་བའི་བཞིན་ངོམས་ཤིང༔

ནུ་མ་འབུར་ཞིང་བྷ་ག་རྒྱས༔ གཅེར་བུ་རུས་པའི་རྒྱན་དྲུག་གསོལ༔ དར་དཔྱངས་རིན་ཆེན་མཛེས་པས་བརྒྱན༔ ཞབས་གཉིས་གར་སྟབས་པད་ཟླར་བཞུགས༔ རིན་ཆེན་དབུ་རྒྱན་སྙན་ཆ་སོགས༔ ཨུཏྤལ་དམར་པོའི་དོ་ཤལ་འཕྱངས༔ འཇའ་འོད་ལྔ་ལྡན་འོད་ཟེར་འཕྲོ༔ རྩ་གནས་རིགས་ལྔའི་མཁའ་འགྲོའི་ཚོགས༔ མ་འདྲེས་ཡོངས་སུ་རྫོགས་པར་གསལ༔ དམ་ཚིག་ཡེ་ཤེས་གཉིས་མེད་པར༔ འུབ་ཆུབ་ངང་དུ་དབྱིངས་ནས་བསྐུལ༔ ཛཿཧཱུྃ་བྃ་ཧོཿ སྤྱན་འདྲེན་ནི༔ ཧྲཱིཿ འོག་མིན་ཆོས་དབྱིངས་ཞིང་ཁམས་ནས༔ སྐྱེ་མེད་རྒྱལ་བ་ཀུན་གྱི་ཡུམ༔ ཡེ་ཤེས་མཁའ་འགྲོ་བདེ་ཆེན་དཀར༔ ཌཱ་ཀི་བྱེ་བའི་ཚོགས་དང་བཅས༔ གནས་འདིར་སྤྱན་འདྲེན་གཤེགས་སུ་གསོལ༔ སྒྲུབ་མཆོག་སྒོ་གསུམ་སྨིན་པ་དང༔ མཆོག་ཐུན་དངོས་གྲུབ་བདག་ཐོབ་མཛོད༔ ཨོཾ་ཛྙཱ་ན་ཌཱ་ཀི་ནི་བྃ་ཧ་རི་ནི་ས་བཛྲ་ས་མ་ཡ་ཛ་ཛཿ བཞུགས་གསོལ་ནི༔ ཧཱུྃ༔ དམ་ཚིག་ཡེ་ཤེས་གཉིས་མེད་པར༔ འོད་གསལ་ཏིང་འཛིན་དག་པ་ཡིས༔ ཡེ་ནས་དུ་མ་ ༢༣༡༽རོ་གཅིག་ངང༔ གཉིས་མེད་མཉམ་ཉིད་ཡེ་ཤེས་ཀློང༔ དག་པར་བཞུགས་ནས་དངོས་གྲུབ་སྩོལ༔ ཌཱ་ཀི་ནི་ཏིཥྛ་བཛྲ༔ ཕྱག་འཚལ་ནི༔ ན་མོ༔ ཀ་དག་རྩ་བྲལ་སྟོང་པའི་དབྱིངས༔ ཡེ་ཤེས་རང་གདངས་མ་འགགས་པ༔ རིག་འཛིན་རྣམ་བཞི་ལྷུན་གྲུབ་པའི༔ ཡེ་ཤེས་མཁའ་འགྲོའི་ལྷ་ཚོགས་ལ༔ སྒོ་གསུམ་གུས་པ་ཆེན་པོ་ཡིས༔ རང་ངོ་མཇལ་ཕྱིར་ཕྱག་བགྱིའོ༔ ན་མོ་པཱུ་རུ་ཤ་ཡ་ཧོ༔ མཆོད་པ་ནི༔ ཧྲཱིཿ སྣང་དང་སྲིད་པའི་ཕུན་ཚོགས་ཀུན༔ ཀུན་བཟང་ནམ་མཁའ་མཛོད་དུ་འབུལ༔ ཕྱི་ནང་གསང་བའི་མཆོད་ཚོགས་དང༔ དེ་བཞིན་ཉིད་མཆོད་མ་ལུས་པ༔ རྒྱལ་ཡུམ་མཁའ་འགྲོའི་ལྷ་ལ་འབུལ༔ བཞེས་ནས་མཆོག་ཐུན་དངོས་གྲུབ་སྩོལ༔ ཨོཾ་ཛྙཱ་ན་ཌཱ་ཀི་ནི་ས་པཱ་རི་ཝ་ར་ཨརྒྷཾ་སོགས༔ ཤཔྡ་མ་ཧཱ་གུ་ཧྱ་སརྦ་པཱུ་ཛ་ཧོ༔ བསྟོད་པ་ནི༔ ཧོཿ བདེ་སྟོང་ཡེ་ཤེས་བསྐྱེད་པའི་མ༔ འབུམ་ཕྲག་མཁའ་འགྲོའི་གཙོ་མོ་མཆོག༔ བདེ་ཆེན་དཀར་མོའི་ལྷ་ཚོགས་ལ༔ མི་ཕྱེད་དད་པ་ཆེན་པོ་ཡིས༔ སྐུ་གསུང་ཐུགས་ཡོན་ཕྲིན་ལས་ལྔ༔

མི་བཟད་རྒྱན་འཁོར་ཆེན་པོ་ལ༔ རབ་གུས་དད་པས་ཕྱག་འཚལ་བསྟོད༔ གྲུབ་གཉིས་དངོས་ ༢༣༢༽གྲུབ་དཔལ་ཐོབ་ཤོག༔ འཛབ་དགོངས་ནི༔ ཧྲཱིཿ རང་ཉིད་མཁའ་འགྲོའི་ཐུགས་ཀ་རུ༔ ཐུགས་སྲོག་བྃཿམཐར་སྔགས་གཡོན་འཁོར༔ འོད་ཟེར་ཡར་འཕྲོས་རྒྱལ་ཀུན་མཆོད༔ ཐུགས་རྗེ་བྱིན་རླབས་ནུས་པ་བསྡུས༔ འོད་ཟེར་མར་འཕྲོས་སྐྱེ་འགྲོ་ཡི༔ ལས་ཉོན་བག་ཆགས་མ་ལུས་བཅོམ༔ ཐམས་ཅད་བདེ་ལ་འགོད་པར་བསམ༔ སྣང་གྲགས་ལྷ་སྔགས་ཏིང་ངེ་འཛིན༔ མ་ཡེངས་མི་བསྒོམ་ཆོས་སྐུའི་ཀློང༔ མ་བཅོས་གཏད་མེད་རྒྱ་ཡན་ངང༔ དཀྱིལ་འཁོར་གསུམ་གྱི་རོལ་པར་བཟླ༔ ཨོཾ་ཛྙཱ་ན་ཌཱ་ཀི་ནི་བྃ་ན་རི་ནི་ས་སརྦ་སིདྡྷི་ཕ་ལ་ཧཱུྃ༔ དེ་ལྟར་ཏིང་འཛིན་སོ་མའི་ངང༔ སྨྲ་བཅད་མི་ཚིག་མ་འདྲེས་པར༔ བྱེ་བ་བཟླས་པས་མཁའ་འགྲོ་འགྲུབ༔ རབ་དངོས་འབྲིང་ཉམས་རྨི་ལམ་དུ༔ ཤེལ་གཡུ་ཨུཏྤལ་དཀར་པོ་སོགས༔ གཞན་གྱིས་སྦྱིན་དང་རང་གིས་རྙེད༔ རྟགས་མཚན་མི་འདྲ་དུ་མ་ཡོང༔ གསང་བར་སྦོས་ལ་ཉམས་སུ་ལོངས༔ འགྲུབ་པར་འགྱུར་བ་ཐེ་མི་ཚོམ༔ ས་མ་ཡ༔ རྒྱ་རྒྱ་རྒྱ༔ དེ་ནས་གསུམ་པ་རྗེས་རིམ་ཚོགས་མཆོད་ལ༔ ཡེ་ཤེས་མཁའ་འགྲོའི་དཀྱིལ་འཁོར་དུ༔ འདུ་བ་ཚོགས་གཉིས་བསགས་པའི་ཕྱིར༔ ཐབས་ཤེས་རྫས་དང་ཛ་གད་སྐྱེམས༔ བཟའ་བཅའ་བཏུང་སོགས་ཐོད་རྔའི་སྒྲ༔ རྐང་གླིང་རོལ་མོ་དབྱངས་དང་བཅས༔ ཚོགས་རྫས་ནམ་མཁའ་མཛོད་དུ་སྤེལ༔ ༢༣༣༽ལྷ་ཡི་ཏིང་འཛིན་གསལ་བའི་ངང༔ བྱིན་གྱིས་བརླབ་པ་འདི་ལྟར་བྱ༔ ཧཱུྃ་ཧྲཱིཿ སྣང་སྲིད་དག་པ་རབ་འབྱམས་ཀློང༔ རང་བྱུང་མཚན་ལྡན་ཀ་པ་ལ༔ ཡངས་ཤིང་རྒྱ་ཆེའི་སྣོད་ནང་དུ༔ ཐབས་ཤེས་རྫས་ནི་ཕུན་སུམ་ཚོགས༔ ཟག་མེད་བདུད་རྩིའི་རྒྱ་མཚོར་སྤྲུལ༔ ཀུན་བཟང་མཆོད་སྤྲིན་ལྟ་བུར་གྱུར༔ རྃ་ཡྃ་ཁྃཿ ཨོཾ་ཨཱཿཧཱུྃ༔ ཧ་ཧོ་ཧྲཱིཿ ལན་གསུམ་བརྗོད༔ སྤྱན་འདྲེན་ནི༔ ཧྲཱིཿ འོག་མིན་མཁའ་ལ་སྤྱོད་པའི་ཞིང༔ རང་བྱུང་ལྷུན་གྲུབ་གཞལ་ཡས་ནས༔ ཡེ་ཤེས་མཁའ་འགྲོ་བདེ་ཆེན་དཀར༔ འབུམ་ཕྲག་མཁའ་འགྲོའི་ཚོགས་དང་བཅས༔ འདུ་བ་ཚོགས་ཀྱི་འཁོར་ལོ་རུ༔

སྒྱུ་མ་ཆུ་ཟླའི་ཟློས་གར་བཞིན༔ གནས་འདིར་སྤྱན་འདྲེན་གཤེགས་སུ་གསོལ༔ ཐབས་ཤེས་པད་ཟླའི་གདན་ལ་བཞུགས༔ གཉིས་མེད་ཡིད་ཀྱི་མཆོད་པ་འབུལ༔ དམ་ཡེ་དབྱེར་མེད་རོ་གཅིག་གྱུར༔ ཨོཾ་ཛྙཱ་ན་ཌཱ་ཀི་ནི་བཛྲ་ས་མ་ཡ་ཛ་ཛཿ ས་མ་ཡ་ཏིཥྛ་ལྷན༔ ཚོགས་ཕུད་འབུལ་བ་ནི༔ ཨཱཿ རང་བྱུང་བདེ་ཆེན་ཐོད་སྣོད་དུ༔ ཐབས་ཤེས་ལོངས་སྤྱོད་འདོད་ཡོན་ཚོགས༔ ཟག་མེད་ཀུན་བཟང་མཆོད་སྤྲིན་ལྟར༔ ཡེ་ཤེས་མཁའ་འགྲོའི་ལྷ་ལ་ ༢༣༤༽འབུལ༔ དགྱེས་བཞེས་བདེ་སྟོང་དངོས་གྲུབ་སྩོལ༔ ཨོཾ་ཛྙཱ་ན་ཌཱ་ཀི་ནི་ག་ཎ་ཙཀྲ་པཱུ་ཛ་ཁཱ་ཧིཿ བསྐང་བ་ནི༔ ཧྲཱིཿ སྣང་ཡུལ་དག་པ་མཆོད་པའི་རྫས༔ བདེ་སྟོང་ཡེ་ཤེས་ཆོ་འཕྲུལ་ལས༔ གཟུགས་སྒྲ་དྲི་རོ་རེག་བྱ་ཆོས༔ ཛ་གད་སྐྱེམས་དང་རོལ་མོ་སོགས༔ སྨན་གཏོར་རཀྟ་ལྷ་མོར་བཅས༔ ཀུན་བཟང་མཆོད་སྤྲིན་ཆེན་པོ་འདིས༔ ཡེ་ཤེས་དབྱིངས་ཀྱི་མཁའ་འགྲོ་མ༔ བདེ་ཆེན་དཀར་མོའི་ཐུགས་དམ་བསྐང༔ འབུམ་ཕྲག་མཁའ་འགྲོའི༴ ཡང་སྤྲུལ་བྱེ་བའི༴ ཉམས་ཆགས་སྒྲིབ་པ་དག་པར་མཛོད༔ ཐུན་མོང་གྲུབ་པ་བརྒྱད་དང་ནི༔ མཆོག་ཏུ་རིག་འཛིན་རྣམ་པ་བཞི༔ འབད་མེད་ལྷུན་གྲུབ་ས་ཐོབ་ཤོག༔ བཤགས་པ་ནི༔ ཧོཿ རྒྱལ་ཡུམ་མཁའ་འགྲོའི་ལྷ་ཚོགས་དགོངས༔ བདག་ཅག་མ་རིག་ལས་དབང་གིས༔ གསང་བ་བླ་མེད་དཀྱིལ་འཁོར་དུ༔ བསྐྱེད་བཟླས་ཏིང་འཛིན་གཡེལ་བ་དང༔ སྒོ་གསུམ་བག་མེད་ཅི་བསགས་པ༔ ཚོགས་ཀྱི་མཆོད་པས་བསྐང་ཞིང་བཤགས༔ དག་ཚངས་མཆོག་ཐུན་དངོས་གྲུབ་སྩོལ༔ ཨོཾ་ག་ཎ་ཙཀྲ་སཏྭ་སོགས༔ ཨཱཿ ཚོགས་རོལ་ནི༔ ཧོཿ བླ་མེད་གསང་བའི་དཀྱིལ་འཁོར་དུ༔ ཐབས་ཤེས་རྫས་ནི་ལོངས་སྤྱོད་ ༢༣༥༽ལྡན༔ ཚིམས་པ་དྲུག་ལྡན་བླང་དོར་མེད༔ རོལ་པས་དངོས་གྲུབ་རྣམ་གཉིས་ཐོབ༔ ཨ་ལ་ལ་ཧོཿ ཞེས་རོལ༔ ལྷག་མ་ནི༔ ཕེཾ་བྷྱོ༔ གནས་དང་ཡུལ་གྱི་ཞིང་ཁམས་ནས༔ ལྷག་ལ་དབང་བའི་ཚོགས་རྣམས་ཀུན༔ ལྷག་གཏོར་བཤལ་ཆུ་འདི་བཞེས་ལ༔ བར་ཆད་ཀུན་སོལ་ཕྲིན་ལས་སྒྲུབས༔ སརྦ་ཨུ་ཙྪིཥྚ་བཱ་ལིཾ་ཏ་ཁཱ་ཧིཿ བསྐུལ་པ་ནི༔ ཧཱུྃ་བྷྱོ༔ དབྱིངས་ནས་བཞེངས་ཤིག་མཁའ་འགྲོའི་ཚོགས༔

བསྐུལ་ལོ་ཕྲིན་ལས་དྲག་པོ་བསྐུལ༔ གསང་བ་བླ་མེད་བསྟན་པ་ལ༔ གནོད་པའི་བདུད་བགེགས་ཐལ་བར་རློག༔ གསང་སྔགས་བསྟན་པ་དར་བ་དང༔ བསྟན་འཛིན་ཚེ་བསྲིངས་དངོས་གྲུབ་སྩོལ༔ ལས་བཞིའི་ཕྲིན་ལས་འགྲུབ་པར་མཛོད༔ ཆད་ཐོ་ནི༔ ཧཱུྃ༔ སྐུ་གསུམ་མཆོག་གི་དཀྱིལ་འཁོར་དུ༔ གསང་སྔགས་བསྲུང་བར་ཁས་བླངས་ཤིང༔ རྣལ་འབྱོར་སྐྱོང་བར་ཞལ་བཞེས་ལྟར༔ བཀའ་སྲུང་གཏེར་སྲུང་དམ་ཅན་ཚོགས༔ གཏོར་མ་འདི་བཞེས་རྣལ་འབྱོར་པའི༔ འདོད་དོན་ཕྲིན་ལས་འགྲུབ་པ་དང༔ མཐའ་འདྲེ་གདུག་པའི་བསམ་སྦྱོར་བཟློག༔ རྒྱལ་བསྟན་དར་རྒྱས་ཡུན་བརྟན་མཛོད༔ བསྟན་མ་ནི༔ བྷྱོ༔ གངས་ཅན་ ༢༣༦༽བོད་ཡུལ་སྤྲུལ་པའི་ཞིང༔ པདྨ་རྒྱལ་པོའི་དམ་གནས་པའི༔ བསྟན་མ་བཅུ་གཉིས་འཁོར་བཅས་ཀྱིས༔ ཟག་མེད་མཆོད་གཏོར་འདི་བཞེས་ལ༔ ལྟ་ལོག་བདུད་ཀྱི་བསྟན་པ་བསྣུབས༔ གསང་སྔགས་བསྟན་པ་དར་རྒྱས་མཛོད༔ མ་མ་ཧྲཱིཾ་ཧྲཱིཾ་བ་ལིཾ་ཏ་ཁཱ་ཧིཿ བྲོ་མནན་ནི༔ ཧཱུྃ༔ ཨེ་ལས་ཐར་མེད་ཧོམ་ཁུང་དུ༔ བདག་འཛིན་རུ་ཏྲ་དམ་ཉམས་སྲི༔ རིག་པ་ཡེ་ཤེས་ཆེན་པོས་མནན༔ སྟོང་ཉིད་ཀློང་ནས་བྲོ་བརྡུང་ཞིང༔ སྤྲོས་བྲལ་དབྱིངས་སུ་རྒྱས་གདབ་བོ༔ འོད་གསལ་ཀློང་དུ་སྟྭཾ་བྷ་ཡ༔ མཱ་ར་ཡ་ནན༔ ཅེས་མཆོད་བསྟོད་བྱ་ཞིང་ལྷག་ཆད་བསྐང༔ དངོས་གྲུབ་ནི༔ ཧོཿ གསང་བ་ཡེ་ཤེས་དཀྱིལ་འཁོར་དུ༔ བདེ་ཆེན་དཀར་མོའི་གསང་བ་གསུམ༔ ཇི་བཞིན་བདག་གིས་བསྒྲུབས་པ་ཡི༔ མི་བཟད་རིན་ཆེན་ཡིད་བཞིན་གཏེར༔ མ་ལུས་སྒོ་ཕྱེས་དངོས་གྲུབ་སྩོལ༔ ནད་མེད་བདེ་བའི་དངོས༴ འཆི་མེད་ཚེ་ཡི༴ བདེ་སྟོང་མཆོག་གི༴ མཆོག་ཐུན་ཕྲིན་ལས་ལྷུན་གྲུབ་ནས༔ རིག་འཛིན་རྣམ་བཞིའི་ས་ཐོབ་ཤོག༔ རྩ་སྔགས་མཐར༔ ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧོཿ གཤེགས་བསྡུ་ནི༔ ཧྲཱིཿ གདོད་ནས་དག་པའི་ ༢༣༧༽གཞི་ཀློང་ནས༔ ཡེ་ཤེས་དམ་ཚིག་གཉིས་མེད་པར༔ གཙོ་འཁོར་དག་མཉམ་ཆེན་པོ་རུ༔ ཆོས་ཉིད་དོན་ལ་གཤེགས་བཞུགས་བྲལ༔ དོན་དམ་གཞི་ཀློང་བཛྲ་མུཾ༔ རྗེས་ཐོབ་འཁོར་ལོ་གསུམ་གྱི་ངང༔ སྐུ་གསུམ་རོལ་པའི་ངང་ཉིད་དུ༔

སྐད་ཅིག་སྣང་སྟོངས་ཆུ་ཟླ་ལྟར༔ ཀ་དག་ཀློང་དུ་ས་མ་དྷི་ཧཱུྃ༔ བསྔོ་བ་ནི༔ ཧོཿ གསང་བ་བླ་མེད་དཀྱིལ་འཁོར་དུ༔ དམིགས་བཅས་དམིགས་མེད་དགེ་ཚོགས་ཀུན༔ མ་གྱུར་འགྲོ་བ་ཀུན་དོན་དུ༔ བྱང་ཆུབ་ཆེན་པོར་ཡོངས་བསྔོ་བྱ༔ ཀུན་ཀྱང་སྲིད་པའི་གནས་སྟོངས་ནས༔ གདོད་མའི་རྒྱལ་ས་ཟིན་པར་ཤོག༔ སྨོན་ལམ་ནིཿ ཀྱཻ༔ ཡེ་ཤེས་མཁའ་འགྲོའི་དཀྱིལ་འཁོར་དུ༔ བསོད་ནམས་ཚོགས་ཆེན་བསགས་པའི་མཐུས༔ བདག་གཞན་འགྲོ་བ་མ་ལུས་པ༔ རང་རིག་ཀ་དག་དོན་རྟོགས་ནས༔ སྟོང་པ་ཆེན་པོའི་ཡེ་ཤེས་ཀྱི༔ ཟུང་འཇུག་འོད་གསལ་མངོན་གྱུར་ནས༔ ཟབ་མོ་བླ་མེད་དོན་དམ་མཆོག༔ རང་གྲོལ་ཆེན་པོར་སངས་རྒྱས་ཤོག༔ བཀྲ་ཤིས་ནི༔ ཧྲཱིཿ སྲིད་ཞིའི་དཔལ་ཡོན་ཕུན་སུམ་ཚོགས༔ འདོད་དགུའི་བཀྲ་ཤིས་གང་ལགས་པ༔ ཡེ་ཤེས་མཁའ་འགྲོའི་མཐུ་སྟོབས་ཀྱིས༔ བདག་ཅག་རྣམས་ལ་བཀྲ་ཤིས་ ༢༣༨༽ཤོག༔ ཅེས་དང་བཀྲ་ཤིས་ཅི་རིགས་བྱ༔ ས་མ་ཡ༔ རྒྱ་རྒྱ་རྒྱ༔ ཨེ་མ༔ སྐྱེ་མེད་རང་བྱུང་རིག་པའི་རང་གདངས་ནས༔ མ་བཅོས་ལྷུན་གྲུབ་རང་རྩལ་དཔེ་རུ་ཤར༔ རེ་དོགས་བྲལ་བའི་ཀློང་ནས་ཡི་གེར་བྲིས༔ གཏེར་མིན་གཏེར་འདྲས་ས་སྟེང་ཁྱབ་པའི་དུས༔ རང་གཞན་གཉིས་ཕུང་ཆོས་ལོག་མང་དུ་དར༔ དེ་ཚེ་དབྱིངས་ཀྱི་རྗེ་མོ་ཐུགས་ཁྲོས་ནས༔ སད་སེར་མུ་གེ་ནད་མཚཽན་ལ་སོགས་དར༔ བསྟན་འཛིན་སྐྱེས་བུའི་སྐུ་ཚེར་བར་ཆད་མང༔ དེ་ཕྱིར་བདག་ཅག་མ་རིག་དབང་གིས་ནི༔ ནོར་འཁྲུལ་ལྷག་ཆད་འགལ་བ་གང་མཆིས་པ༔ སྤྲུལ་པ་མཁའ་འགྲོའི་ཚོགས་ལ་བཟོད་པར་གསོལ༔ སྒྲིབ་མེད་དག་ཅིང་མཆོག་ཐུན་དངོས་གྲུབ་སྩོལ༔ དགེ་བས་འགྲོ་ཀུན་བྱང་ཆུབ་ས་ཐོབ་ཤོག༔ ཅེས་པ་མཁའ་འགྲོའི་སྒྲུབ་ཐབས་འདིའང་དུས་བཟང་འབྲུག་གི་ལོར་དབྱར་ཟླ་བཞི་པའི་ཉེར་ལྔའི་ཉིན་སུ་ཁའི་མིང་གིས་བྲིས་པ་དགེ་ལེགས་འཕེལ། བསྐུལ་བ་པོ་འཇིགས་མེད་ཕྲིན་ལས་རྣམ་རྒྱལ་ལོ།།