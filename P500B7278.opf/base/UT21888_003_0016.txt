༢༥༧༽ སྙན་བརྒྱུད་ལས་མཁའ་འགྲོ་དགོངས་འདུས་ཆ་ལག་མཁའ་འགྲོའི་ཚོགས་མཆོད་སྤྲོས་མེད་རྒྱུན་ཁྱེར་ཚོགས་གཉིས་མྱུར་རྫོགས་བཞུགས༔ ཨོཾ་ཨཱཿཧཱུྃ༔ འཁོར་འདས་དག་པ་རབ་འབྱམས་གཞལ་མེད་ཁང༔ རང་ལུས་དག་པ་རྡོ་རྗེ་ཕུང་པོའི་གྲོང༔ ཀ་དག་སྐྱེ་མེད་ཡེ་ཤེས་མཁའ་འགྲོའི་སྐུ༔ མ་འགགས་རྩལ་སྣང་རྒྱུད་སྡེའི་ལྷ་ཚོགས་དང༔ གདངས་སྣང་མ་འགགས་འོད་ལྔའི་རང་བཞིན་དུ༔ ཡེ་ཤེས་མཁའ་འགྲོ་ལྔ་ཡི་རོལ་པར་ཤར༔ རྩ་གསུམ་དམ་ཅན་སྲུང་མའི་ཚོགས་རྣམས་ཀུན༔ གཤེགས་བཞུགས་མཚན་མ་ཡེ་ནས་བྲལ་བ་ལ༔ སྟོང་གསལ་མ་འགགས་ལྷ་ཡི་རྣམ་པ་རུ༔ གནས་འདིར་སྤྱན་འདྲེན་དམ་ཡེ་རོ་གཅིག་བཞུགས༔ བརྗོད་བྲལ་ཏིང་འཛིན་ཡེ་ཤེས་རྒྱས་ཐེབས་པས༔ སྣོད་བཅུད་སྣང་སྲིད་ཀུན་བཟང་མཆོད་པའི་སྤྲིན༔ རིག་རྩལ་མ་འགགས་མཁའ་འགྲོའི་ཚོགས་ལ་འབུལ༔ བདེ་སྟོང་དབྱེར་མེད་ངང་དུ་བཞེས་ནས་ཀྱང༔ རྡོ་རྗེ་དགའ་ཆེན་བཅུ་དྲུག་ཐུགས་དམ་བསྐང༔ ཤེས་རབ་རྩ་འབྱེད་གཎྜེ་ཉམས་པ་བཤགས༔ གཟུང་འཛིན་རུ་ཏྲ་བདག་མེད་དབྱིངས་སུ་བསྒྲལ༔ དོན་དམ་ཆོས་སྐུའི་ཀློང་དུ་ཞལ་དུ་བསྟབས༔ རྩོལ་བྲལ་དག་པ་ཆེན་པོའི་དངོས་གྲུབ་ ༢༥༨༽སྩོལ༔ འཁོར་འདས་མགྲོན་ལ་དམིགས་མེད་ལྷག་མ་བསྔོ༔ ཨུ་ཙྪིཥྚ་བཱ་ལིང་ཏ་ཁཱ་ཧིཿ ཚོགས་གཉིས་མཐར་ཕྱིན་སྐུ་གཉིས་ཟུང་འཇུག་སྟེ༔ འགྲོ་ཀུན་གདོད་མའི་རྒྱལ་ས་ཟིན་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ གཏད་རྒྱ༔ (Dakini secret Letter here) གུ་ཧྱ༔ བརྡ་ཐིམ༔ ཅེས་པ་མཁའ་འགྲོའི་ཚོགས་མཆོད་སྤྲོས་མེད་རྒྱུན་ཁྱེར་བསྡུས་པ་འདི་ཡང་སྤྲུལ་སྐུ་རིན་པོ་ཆེའི་བཀའ་ཕེབས་ཚེ་ཞལ་ངོ་མ་ལྡོག་ཙམ་དུ་སྙོམས་ལས་པ་དེ་ཝའི་མིང་གི་བརྫུན་རིས་སོ།། ཚོགས་ཀྱི་དངོས་གྲུབ་རོལ་པ་ནི༔ ཧོཿ བཟའ་བཅའ་བཏུང་བ་ཡང་དག་རྫས༔ ཡེ་ཤེས་བདུད་རྩི་བླ་ན་མེད༔ གཙང་རྨེའི་རྟོག་པ་དང་བྲལ་ནས༔ ཆིམས་པ་དྲུག་ལྡན་ངང་དུ་རོལ༔ རྡོ་རྗེ་ཕུང་པོའི་གྲོང་ཁྱེར་གྱི༔ དཔའ་བོ་དང་ནི་མཁའ་འགྲོའི་ཚོགས༔

དགྱེས་ཚིམ་མཆོག་ཐུན་དངོས་གྲུབ་སྩོལ༔ ཨ་ལ་ལ་ཧོཿ ལྷག་སྐྱོང་ནི༔ ཧཱུྃ༔ དཔལ་གྱི་དཀྱིལ་འཁོར་མཐའ་སྐྱོང་བའི༔ དབང་ཕྱུག་གིང་ལང་ཌཱ་ཀིའི་ཚོགས༔ འདིར་གཤེགས་དམ་རྫས་ལྷག་གཏོར་རོལ༔ མི་མཐུན་རྐྱེན་ངན་དབྱིངས་སུ་བཟློག༔ བཅོལ་བའི་ཕྲིན་ལས་འགྲུབ་པར་ཤོག༔ སྨོན་ལམ་ནི༔ ཧོཿ བླ་མེད་གསང་བའི་དཀྱིལ་འཁོར་དུ༔ ཚོགས་ཀྱི་མཆོད་པ་ཕུལ་བའི་མཐུས༔ བདག་གཞན་ ༢༥༩༽འགྲོ་བ་མ་ལུས་པ༔ རང་རིག་ཡེ་ཤེས་མངོན་གྱུར་ནས༔ གདོད་མའི་གཏན་སྲིད་ཟིན་པར་ཤོག༔ ཅེས་ཤཱི་ལ་བཛྲ་གྱི་བཞེད་པ་སྐོང་ཕྱིར་དཱི་པཾ་ཏཱ་རེའི་ཡིད་ཀྱི་མཚོ་ལས་བྲིས་པའོ།། དགེའོ།། སྙན་བརྒྱུད་ལས་མཁའ་འགྲོ་དགོངས་འདུས་ཆ་ལག་མེ་མཆོད་བསྡུས་པ་ཚོགས་གཉིས་མྱུར་རྫོགས་བཞུགས་སོ༔ ཁ་སྐོང་མེ་མཆོད་བསྡུས་པ་ནི༔ དམ་ཡེ་དབྱེར་མེད་རོ་གཅིག་པར༔ ཡེ་གཞི་སྤྲོས་བྲལ་ལྟ་བའི་ངང༔ མཉམ་ཉིད་ཀློང་དུ་མེ་སྦར་ནས༔ ཟག་མེད་ཏིང་འཛིན་ཟས་སྣ་ཚོགས༔ སྐྱེ་མེད་དང་དུ་བླུགས་པའི་ཐབས༔ སྐྱབས་སེམས་ནི༔ ན་མོ༔ སྟོང་གསལ་སྐྱེ་མེད་ལྷ་ལ་སྐྱབས༔ ཟུང་འཇུག་ཆེན་པོར་སེམས་བསྐྱེད་དོ༔ ལན་གསུམ་བྱ༔ དངོས་གཞི་ནི༔ རྃ་ཡྃ་ཁྃ༔ ཨོཾ་ཨཱཿ ཧཱུྃཿ ཀ་དག་ཕྱོགས་ཡན་ཁྱབ་བརྡལ་ནམ་མཁའི་ཀློང༔ ལྷུན་གྲུབ་སྣང་བ་ཡེ་ཤེས་ལྔ་ཡི་དབྱིངས༔ འབྱུང་ལྔ་དག་པ་པདྨ་མཁའ་འགྲོ་མ༔ ཐུགས་རྗེའི་རྩལ་སྣང་མ་འགགས་རྒྱུད་སྡེའི་ལྷ༔ ཡེ་ཤེས་མཁའ་འགྲོ་སྡེ་ལྔའི་ལྷ་ཚོགས་རྣམས༔ སྒྱུ་མའི་རོལ་པ་དམ་ཡེ་གཉིས་མེད་གྱུར༔ ཟག་མེད་འདོད་ཡོན་སྣ་ཚོགས་བསྲེག་རྫས་འབུལ༔ དུག་ལྔ་དུག་གསུམ་སྒྲིབ་གཉིས་བག་ཆགས་ ༢༦༠༽དང༔ ལྷ་སྔགས་ཕྱག་རྒྱ་ཏིང་འཛིན་ཉམས་པ་རྣམས༔ དག་ཆེན་ཆོས་དབྱིངས་འོད་ལྔའི་ཀློང་དུ་བསྲེགས༔ དུག་ལྔའི་སྒྲིབ་དག་སྐུ་ལྔ་མངོན་གྱུར་ནས༔ ཡེ་ཤེས་རང་གདངས་ཞིང་ཁམས་ལྔ་རུ་གྲོལ༔ གདོད་མའི་ཆོས་སྐུའི་རྒྱལ་ས་ཟིན་པར་ཤོག༔ རྫས་ལུས་རྣམས་འབུལ་ཞིང༔ ཨོཾ་པདྨ་ཛྙཱ་ན་ཌཱ་ཀི་ནི་བྃ་ཧ་རི་ནི་ས་སརྦ་པཱ་པཾ་ལྷ་སྔགས་ཏིང་ངེ་འཛིན་གྱི་དམ་ཚིག་ཉམས་ཆགས་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱཿ

ཞེས་པ་བརྒྱ་སྟོང་ཁྲི་འབུམ་སོགས་ཀྱིས་འབུལ་ན་དམ་ཚིག་ཉམས་ཆགས་ཉེས་ལྟུང་མཁའ་འགྲོའི་འཁྲུགས་པ་ཐམས་ཅད་སེལ་ནས་ཚོགས་གཉིས་རྫོགས་ཤིང་སྒྲིབ་གཉིས་བྱང༔ རྣམ་མཁྱེན་སངས་རྒྱས་ཐོབ་པར་ཐེ་མི་ཚོམ༔ བསྔོ་བ་ནི༔ ཟག་བཅས་ཟག་མེད་དགེ་བ་འགྲོ་ལ་བསྔོ༔ སྲིད་པའི་འགྲོ་རྣམས་འོག་མིན་ཞིང་ཁམས་སུ༔ སྐུ་གཉིས་ཟུང་འཇུག་རྡོ་རྗེ་འཆང་གི་སར༔ ད་ལྟ་ཉིད་དུ་མངོན་པར་འཚང་རྒྱ་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ གཏད་རྒྱ༔ གུ་ཧྱ༔ བརྡ་ཐིམ༔ ཅེས་མེ་མཆོད་བསྡུས་པ་ཚོགས་གཉིས་མྱུར་རྫོགས་འདི་ཡང་སྤྲུལ་སྐུ་རིན་པོ་ཆེས་བཀས་བསྐུལ་བའི་ངོར་ཀལྤ་བྷ་དྲ་དེ་ཝི་མིང་གིས་རྫུན་སྣང་རི་མོ་བྲིས་པའོ།། དགེའོ།།