༢༦༡༽སྙན་བརྒྱུད་ལས་མཁའ་འགྲོ་དགོངས་འདུས་ཀྱི་ཆ་ལག་རྫོགས་ཆེན་གནད་ཀྱི་མེ་ལོང་བཞུགས༔ དཔལ་ཀུན་བཟང་ཀློང་ལ་ཕྱག་འཚལ་ལོ༔ གདོད་མའི་རིག་པ་ཆོས་ཀྱི་སྐུ༔ ཀ་དག་ཟང་ཐལ་སྐྱེ་བ་མེད༔ ལྷུན་གྲུབ་སྣང་བ་ཡེ་ཤེས་ངང༔ གཉུག་མ་བློ་འདས་བརྗོད་པ་བྲལ༔ འོད་གསལ་རིག་པ་ཆོས་ཉིད་དབྱིངས༔ ཡེ་བབས་གཞི་གྲོལ་ཆོས་སྐུའི་ཀློང༔ མན་ངག་ཀུན་གྱི་སྙིང་པོ་མཆོག༔ རང་རིག་ངོ་བོ་མཚོ་རྒྱལ་མ༔ སྨྲ་མེད་བརྗོད་བྲལ་རྫོགས་པ་ཆེ༔ བསམ་གཏན་ཏིང་འཛིན་མི་དམིགས་པ༔ བརྗོད་འདས་རིག་པ་ཟང་ཐལ་ཆེ༔ འཁོར་འདས་གཉིས་མེད་འོད་གསལ་ཀློང༔ ཤེས་རབ་ཆེན་པོའི་ཡེ་ཤེས་ཀྱི༔ ཀ་དག་རྒྱ་ཡན་ཕྱོགས་ལྷུང་བྲལ༔ འོད་གསལ་རིག་པ་ཕ་མཐར་སོན༔ རོལ་སྩལ་འགགས་མེད་ཕྱིན་བཅུ་རྫོགས༔ མ་སྐྱེས་རང་བྱུང་དོན་གྱི་ལྷ༔ མ་འགགས་གསལ་སྟོང་ཟུང་འཇུག་རིམ་གཉིས་ཀྱི༔ ནམ་མཁའི་རང་བཞིན་མཐའ་བརྒྱད་བྲལ་བའི་དབྱིངས༔ སྐྱེ་མེད་ངོ་བོ་ཀ་ནས་དག་པ་ཆེ༔ ཆོས་ཉིད་རིག་པ་རྒྱ་ཡན་མཐའ་དབུས་བྲལ༔ སོ་སོ་མ་ཡིན་ཐ་མི་དད་པའི་ཀློང༔ རང་རིག་སྐུ་གསུམ་མངོན་གྱུར་གདོད་མའི་གཞིར༔ ༢༦༢༽ཡུམ་ཆེན་རྒྱལ་བའི་དགོངས་པའི་རྩལ་རྫོགས་ནས༔ སོར་རྟོགས་ཡེ་ཤེས་ཆགས་བྲལ་དགའ་བའི་ཀློང༔ དགོངས་པ་ཟང་ཐལ་མཉམ་ཉིད་འོད་གསལ་དབྱིངས༔ སྤྱོད་ཡུལ་དག་པ་རབ་འབྱམས་ལྷའི་དཀྱིལ་འཁོར༔ དུས་གསུམ་བདེ་གཤེགས་དགོངས་པ་ནམ་མཁའི་ཀློང༔ གསལ་སྒྲིབ་བྲལ་བ་འོད་གསལ་དབུ་མའི་སྦུབས༔ འདི་སྣང་དེར་གཟུང་མེད་པ་གཏད་མེད་ངང༔ ལྟ་བའི་ངོ་བོ་མཐིང་འོད་འབར་མ་རྩལ༔ རང་རིག་སྐྱེ་མེད་ནམ་མཁའི་རང་བཞིན་དུ༔ ཁྱབ་བརྡལ་ཀློང་ཡངས་རྩོལ་བྲལ་རང་བབས་ངང༔ སྒོམ་པའི་ངོ་བོ་མཁའ་འགྲོ་མཐིང་འོད་འབར༔ གང་ཤར་རང་གྲོལ་ནམ་མཁར་སྦྲུལ་མདུད་བཞིན༔ གཟུང་འཛིན་རང་དག་རེ་དོགས་མཚན་མ་བྲལ༔ སྤྱོད་པའི་ངོ་བོ་མཁའ་འགྲོ་མཐིང་འོད་འབར༔ རིག་སྟོང་སྤྲོས་བྲལ་རྔ་ཡབ་དཔལ་རིའི་དབུས༔ འཁོར་འདས་དག་པའི་གཞལ་ཡས་མཚན་ཉིད་རྫོགས༔ རྡོ་རྗེ་བདུན་ལྡན་རང་ཀློང་ཆེན་པོ་ནས༔

སྣང་ཆ་འགགས་མེད་སྣ་ཚོགས་ཆོ་འཕྲུལ་ངོམས༔ ཟང་ཐལ་རྒྱ་ཡན་མཁའ་འགྲོ་མཐིང་འོད་འབར༔ རྒྱལ་བ་ཀུན་ཡུམ་བདེ་ཆེན་སྟོང་པའི་མཁའ༔ ཤེས་རབ་རོལ་པ་འབུམ་ཕྲག་མཁའ་འགྲོའི་ཚོགས༔ གཅིག་འདུས་རང་རིག་མཁའ་འགྲོ་མཚོ་རྒྱལ་སྐུ༔ དག་པ་སྒོ་གསུམ་དཀྱིལ་འཁོར་གསུམ་དུ་འཇུག༔ སྨིན་གྲོལ་རིམ་གཉིས་ ༢༦༣༽རྫོགས་པ་མཐར་ཕྱིན་ནས༔ གཞོན་ནུ་བུམ་སྐུའི་རྒྱལ་ས་ཟིན་པ་དང༔ སྐུ་གཉིས་ཟུང་འཇུག་རྡོ་རྗེ་འཆང་དབང་འགྲུབ༔ འགྲོ་ཀུན་སྐུ་གསུམ་ཞིང་ལ་སྤྱོད་པར་ཤོག༔ ས་མ་ཡ༔ རྒྱ་རྒྱ་རྒྱ༔ ཅེས་པ་རྫོགས་ཆེན་གནད་ཀྱི་མེ་ལོང་འདི་ཡང་རིག་འཛིན་པདྨའི་རྒྱལ་ཚབ་ཀུན་མཁྱེན་བྲ་ཝ་མཱ་ཏིས་རྟེན་འབྲེལ་གྱི་ཆེད་དུ་དབང་དང་རྫོགས་རིམ་བསྡུས་ཙམ་བྲིས་གསུངས་བཀའི་གནང་བ་ཐོབ་པ་དང༔ མཆོག་སྤྲུལ་བསྟན་པའི་ཉི་མ་འཇིགས་མེད་དཔའ་བོ་ཆེན་པོས་བཀའ་བསྐུལ་ཕེབས་ཚེ་སྤྲང་མོ་དུད་འགྲོ་ལྟ་བུའི་ཐ་ཤལ་བ་དེ་ཝའི་མིང་གིས་འཁྲུལ་སྣང་བརྫུན་གྱི་རི་མོར་བྲིས་པ་དགེ་ལེགས་འཕེལ།། བཀྲ་ཤིས་ཤོག །། མཚོ་རྒྱལ་དབང་བཤད་སྐབས་ཀྱི་ཁ་བསྒྱུར་ནི། ད་ལན་གྱི་སྐབས་སུ་བབས་པ་རྨ་རྒྱལ་ནས་ངོ་མཚར་བའི་རྟེན་འབྲེལ་ཕུན་སུམ་ཚོགས་པ་དང་བཅས་སྤྱན་དྲངས་པའི་ཟབ་ཆོས་མཚོ་རྒྱལ་སྒྲུབ་ཐབས་རླུང་སེམས་དབང་སྡུད་ཀྱི་དཀྱིལ་འཁོར་བསྒྲུབ་པ་སོགས་དབང་གི་ལྷན་ཐབས་ལྟར་རོ།། བདེ་རྡཽར་པས་སོ།། ༢༦༤༽