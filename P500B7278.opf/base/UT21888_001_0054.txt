༤༥༧༽སྙན་བརྒྱུད་ལས་ཡང་གསང་མཁའ་འགྲོའི་སྲོག་སྒྲུབ་གསང་བའི་རྒྱ་ཅན་བཞུགས་སོ༔ ཨ་ཨ་ཨཱཿ རང་འབྱུང་རིག་པ་དོན་གྱི་ལྷར༔ རྩོལ་སྒྲུབ་བྲལ་བར་སྐྱབས་སུ་མཆི༔ བྱང་ཆུབ་སེམས་ནི་འགྲོ་ལ་ཁྱབ༔ རང་ངོ་མཇལ་བར་སེམས་བསྐྱེད་དོ༔ ཆོས་རྣམས་མི་དམིགས་སྟོང་པའི་ངང་ཉིད་ལས༔ རང་ལུས་འོད་ཀྱི་གོང་བུ་མཚན་ཉིད་རྫོགས༔ ཙིཏྟ་སྙིང་གི་གཞལ་ཡས་ཁང་དབུས་སུ༔ དྭངས་མ་ལྔ་ལྡན་ཡེ་ཤེས་འོད་ལྔའི་ཀློང༔ མི་ཤིགས་ཐིག་ལེ་ལུ་གུ་བརྒྱུད་དུ་འབྲེལ༔ ཀ་དག་ཟང་ཐལ་གཉུག་མ་རྡོ་རྗེ་ཆོས༔ ལྷུན་གྲུབ་རང་གསལ་རྡོ་རྗེ་ཕག་མོའི་སྐུ༔ ཐུགས་རྗེའི་རོལ་པ་གདན་གསུམ་དཀྱིལ་འཁོར་རྫོགས༔ གདོད་ནས་དམ་ཡེ་དབྱེར་མེད་རོ་གཅིག་ངང༔ རང་གསལ་སྒྱུ་འཕྲུལ་སྔགས་ཀྱི་འཕྲོ་འདུ་ཉིད༔ སྤྲོས་པ་ཀུན་བྲལ་དག་པ་རབ་འབྱམས་ཀློང༔ མཉམ་ཉིད་འོད་གསལ་ཡུམ་ཆེན་དགོངས་པར་རོལ༔ ཨོཾ་བཛྲ་ཝ་ར་ཧི་ཧཱུྃ་སརྦ་སིདྡྷི་ཕ་ལ་ཧཱུྃ་ཨཱཿ འདི་ནི་སྤྲོས་བཅས་མཚན་མ་ཀུན་དང་བྲལ༔ རླུང་གི་འབྱིན་རྔུབ་སྔགས་ཀྱི་རོལ་པར་ཤར༔ འབད་རྩོལ་ཀུན་བྲལ་ཆུ་བོའི་རྒྱུན་བཞིན་ ༤༥༨༽བཟླ༔ སྤྲོས་མེད་རྣལ་འབྱོར་དབང་ཕྱུག་དཔལ་དུ་སྤྱོད༔ དམ་ཉམས་ལག་ཏུ་མ་ཤོར་ཐུབ་པར་སྲུངས༔ ཤོར་ན་སྲོག་སྙིང་ཕྱུངས་ལ་ཟ་ངུ་གྱིས༔ གསང་བའི་གྲོགས་ལ་ཡང་གསང་ཆོས་འིད་སྤྲོད༔ མཐིལ་དུ་བཟུང་ན་དོན་གཉིས་ནོར་བུ་ལེན༔ རྟགས་མཚན་ལག་ཏུ་ལོངས་དང་གསལ་བར་ངེས༔ ས་མ་ཡ༔ ཿ སྐུ་གསུང་ཐུགས་ཀྱི་རྒྱ་ཡོད་དོ༔ ཅེས་པའང་བདེ་བའི་རྡོ་རྗེའི་སྣང་ཉམས་ལ་ཕག་མོས་ཞལ་གཟིགས་ནས་དངོས་སུ་གསུངས་པའོ།།