༣༦༣༽ ཆོས་ཉིད་མཁའ་འགྲོའི་ཐུགས་ཏིག་ལས༔ ལྷ་མོའི་སྒྲུབ་ཐབས་དངོས་གྲུབ་མཆོག་སྩོལ་དབང་གི་ལྕགས་ཀྱུ་མེ་ཏོག་ཕྲེང་མཛེས་བཞུགས་སོ༔ ༣༦༤༽ (Dakini secret letter here) ན་མོ་ཛྙཱ་ན་ཌཱ་ཀི་ཡེ༔ 

སྐུ་གསུམ་མཁའ་འགྲོའི་ཚོགས་ལ་གུས་པས་འདུད༔ མ་འོངས་པདྨའི་རྗེས་འཇུག་སྐྱེས་བུ་ཡིས༔ དོན་གཉིས་སྒྲུབ་ཕྱིར་འཁོར་འདས་དབང་སྡུད་ཐབས༔ གསང་བ་མཁའ་འགྲོའི་སྒྲུབ་པ་ཟབ་མོ་ནི༔ རླུང་སེམས་དབང་སྡུད་དབང་གི་ལྕགས་ཀྱུ་བསྟན༔ ས་མ་ཡ༔ དེ་ནས་སྦྱོར་བའི་རིམ་པ་ནི༔ མཚན་ལྡན་བྷནྡྷ་ཡིད་འོང་ནང༔ བདུད་རྩི་ནུས་ལྡན་ཐབས་ཀྱིས་བསྒྱུར༔ སྦྱོར་བའི་དྭངས་མའི་གསོས་བཏབ་སྟེ༔ གསང་རྫས་གཉིས་ཀྱི་ཁ་བསྒྱུར་ནས༔ རྡོ་རྗེ་སེམས་དཔའི་མེ་ལོང་ལ༔ ཆོས་འབྱུང་ཟུར་ལྔའི་དབུས་སུ་ཨོཾ༔ རྩིབས་ལ་སྲོག་གི་སྙིང་པོ་ནི༔ རིགས་ལྔའི་ས་བོན་འབྲུ་རེ་བཀོད༔ ཁ་ཁཻབས་ ༣༦༥༽ དང་བཅས་དལ་དབུས་བཞུགས༔ དར་དམར་གུར་ཕུབ་སྐུ་བརྙན་སོགས༔ སྐུ་གསུང་ཐུགས་ཀྱི་རྟེན་རྣམས་བཀྲམ༔ ཕྱི་ནང་གསང་མཆོད་ལ་སོགས་དང༔ བཀྲ་ཤིས་ཕུན་ཚོགས་རྟེན་རྫས་བཤམས༔ སྒྲུབ་པའི་གྲོགས་དང་རྫས་ཡོ་བྱད༔ ཉམས་པའི་སྐྱོན་བྲལ་ལེགས་པར་བསགས༔ ས་མ་ཡ༔ ཕྱི་ནང་མཚམས་བཅད་དམ་དུ་བྱ༔ དང་པོ་སྐྱབས་འགྲོ་སེམས་བསྐྱེད་ནི༔ ན་མོ༔ རང་རིག་གདོད་ནས་སངས་རྒྱས་ལ༔ མ་རིག་བྲལ་བར་སྐྱབས་སུ་མཆི༔ བདེ་གཤེགས་སྙིང་པོས་འགྲོ་ལ་ཁྱབ༔ རང་ཞལ་མཇལ་བར་སེམས་བསྐྱེད་དོ༔ ལན་གསུམ་དང༔ ཚོགས་བསགས་ཡན་ལག་བདུན་པ་ནི༔ ཧོཿ རྒྱལ་ཡུམ་དབང་གི་ལྷ་མོ་ལ༔ རང་བཞིན་དག་པས་ཡེ་ཕྱག་འཚལ༔ ༣༦༦༽སྣང་བ་མ་སྤངས་རྒྱན་མཆོད་འབུལ༔ མཐའ་བྲལ་ཆོས་དབྱིངས་ཀློང་དུ་བཤགས༔ གཉིས་མེད་དོན་ལ་ཡི་རང་ངོ༔ ཐེག་གསུམ་ཆོས་འཁོར་བསྐོར་བར་བསྐུལ༔ གཞོན་ནུ་བུམ་སྐུར་བཞུགས་གསོལ་འདེབས༔ འཁོར་གསུམ་འཛིན་བྲལ་དབྱིངས་སུ་བསྔོ༔ འཇའ་ལུས་ཟང་ཐལ་མཆོག་འགྲུབ་ཤོག༔ དེ་ནས་མཎྜལ་འབུལ་བ་ནི༔ ཏྲཱྃ༔ རང་ལུས་མཎྜལ་དབང་པོས་བརྒྱན༔ རིན་ཆེན་མཎྜལ་ཡིད་འོང་ལྡན༔ ཆོས་དབྱིངས་མཎྜལ་ཐིག་ལེས་བརྒྱན༔ སོར་རྟོགས་ཡེ་ཤེས་དཀྱིལ་འཁོར་ལྷར༔ གུས་པས་འབུལ་ལོ་བཞེས་སུ་གསོལ༔ ཏྲཱྃ་རཏྣ་མཎྜལ་ལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཨཱཿཧཱུྃ༔ ཚོགས་ཞིང་འོད་དུ་ཞུ་ནས་རང་ལ་བསྡུས༔

ཛཿཧཱུྃ་བྃ་ཧོཿ དེ་ནས་མཚམས་ལྷ་བསྐྱེད་པ་ནི༔ ཨོཾ་བཛྲ་ཀྲོ་ཏ་ཧྱ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ༔ རང་ཉིད་གཞི་ལུས་དཔལ་རྟ་མགྲིན་དམར་པོ་ཞལ་གཅིག་ཕྱག་གཉིས་གཡས་ལྕགས་ཀྱུ་དང་གཡོན་ཞགས་པ་འཛིན་པ༔ ཞབས་གཉིས་དོར་སྟབས་སུ་བསྒྲད་པ༔ སྐུ་ལ་དཔལ་དང་དུར་ཁྲོད་ཀྱི་ཆས་རྫོགས་པ༔ ཡེ་ཤེས་ཀྱི་མེ་འབར་བའི་དབུས་སུ་བཞུགས་པའི་སྤྱི་བོར་རྟ་མགོ་ལྗང་ཞུར་རྟ་སྐད་འཚེར་བས་ལོག་འདྲེན་འབྱུང་པོའི་ ༣༦༧༽རིགས་སུ་གྱུར་པ་ཐམས་ཅད་དབང་དུ་སྡུད་ཅིང་ཟིལ་གྱིས་གནོན་པར་བསྐྱེད་དོ༔ ཧཱུྃ་ཧྲཱིཿ བདེ་ཆེན་རོལ་པའི་གཞལ་ཡས་ནས༔ བགེགས་འདུལ་དཔའ་བོ་སྐུར་བཞེངས་ཤིག༔ ལོག་འདྲེན་འདུལ་ཕྱིར་གནས་འདིར་གཤེགས༔ དམ་ཚིག་ལྷ་དང་གཉིས་མེད་བཞུགས༔ ཧྲཱིཿབཛྲ་ཀྲོ་ཏ་ཧྱ་གྲཱི་ཝ་ཧཱུྃ་ཕཊཿ བགེགས་རྣམས་སྐད་ཅིག་ཡུད་ཙམ་གྱིས་འདིར་འདུས་པར་བསམ༔ ཛཿཧཱུྃ་བྃ་ཧོཿཨ་ཀརྴ་ཡ་ཛཿ དེ་ནས་བགེགས་གཏོར་བྱིན་བརླབ་ནི༔ ཨོཾ་སྭ་བྷཱ་ཝ་ སོགསཿ སྟོང་པའི་ངང་ལས་ཏྲཱཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་སོ་སོའི་འདོད་པ་ཚིམས་པའི་གཏེར་ཆེན་པོ་ནམ་མཁའ་གང་བར་གྱུར༔ ཨོཾ་ཨཱཿཧཱུྃ༔ ལན་གསུམ་བརྗོད༔ ན་མཿསརྦ་ཏ་ཐཱ་ག་ཏ་ཨ་ཝ་ སོགས༔ ཧཱུྃ༔ ཨོཾ་ཨ་ཀ་རོ་ སོགས༔ ཕཊསྭཱ་ཧཱཿ དེ་ནས་བཀའ་བསྒོ་བ་ནི༔ ཧཱུྃ་ཧྲཱིཿ ང་ནི་པདྨ་དབང་གི་སྐུ༔ ཧེ་རུ་ཀ་དཔལ་བགེགས་ཀྱི་གཤེད༔ ལོག་འདྲེན་འབྱུང་པོ་བགེགས་ཀྱི་ཚོགས༔ གནས་འདིར་མ་འདུག་ཕྱིར་དེངས་ཤིག༔ རྒྱ་མཚོ་ཆེན་པོའི་ཕ་མཐར་སོང༔ བདག་གི་བཀའ་ལས་འདའ་བྱེད་རྣམས༔ ཁྲོ་ཚོགས་མཚོན་ཆས་རྡུལ་དུ་བརླག༔ ༣༦༨༽དེ་བས་མ་གནས་ཕྱིར་དེངས་ཤིག༔ ན་མོ༔ དཀོན་མཆོག་གསུམ་དང་རྩ་གསུམ་སྲུང་མའི་བདེན་པ་དང༔ རྣལ་འབྱོར་བདག་གི་སྔགས་དང་ཏིང་ངེ་འཛིན་གྱི་ནུས་པ་དང༔ ཁྱད་པར་དུ་ཡེ་ཤེས་མཁའ་འགྲོའི་བྱིན་རླབས་ཀྱི་བདེན་པའི་མཐུས༔ གསང་བའི་དཀྱིལ་འཁོར་གཉེན་པོ་སྒྲུབ་པ་ལ་བར་དུ་གཅོད་པར་བྱེད་པའི་བར་ཆད་འབྱུང་པོ་བགེགས་ཚོགས་ལོག་པར་འདྲེན་པ་ཐམས་ཅད་གཏོར་མ་འདིས་མགུ་ཞིང་ཚིམས་པར་གྱིས་ལ་འདིར་མ་གནས་པར་གཞན་དུ་དེངས་ཤིག༔

གང་དག་མི་འགྲོ་ཞིང་འདུག་པར་གྱུར་པ་ཐམས་ཅད་ཁྲོ་ཚོགས་མཚོན་ཆ་མེ་དཔུང་འབར་བས་བསྲེགས་ཤིང་བརླག་པར་འགྱུར་བ་གདོན་མི་ཟ་བས་ན་སོ་སོ་རང་རང་གི་གནས་སུ་ཕྱིར་དེངས་ཤིག༔ རྩ་སྔགས་དང་ཧཱུྃ་བཞིའི་སྔགས་ཀྱིས་བསྐྲད༔ དེ་ནས་སྲུང་གུར་བསྒོམ་པ་ནི༔ ཧཱུྃ་ཧྲཱིཿ རང་ཉིད་ལྷ་ཡི་ཏིང་འཛིན་གྱིས༔ ཡེ་ཤེས་ལྔ་ཡི་ཕྱག་རྒྱའི་གུར༔ ཕྱི་ནང་བར་མེད་ཆེན་པོར་གནས༔ ཀུན་བརྟགས་གདོན་གྱིས་གླགས་མི་སྙེད༔ ཨོཾ་བྷྲཱུྃ་བཛྲ་རཏྣ་པདྨ་ཀརྨ་ཏིཀ་ཀྵ་ཛྭ་ལ་སརྦ་རཀྵ་རཀྵ་བྷྲཱུྃ༔ དེ་ནས་བརྡ་སྒོ་དབྱེ་བ་ནི༔ ཧཱུྃ་ཧྲཱིཿ རང་རིག་ཁྱབ་བརྡལ་ཆོས་སྐུའི་ཀློང༔ མ་བཅོས་གདོད་ནས་རང་བྱུང་བ༔ ཡེ་ཤེས་ཆེན་པོར་ལྷུན་གྱིས་གྲུབཿ ༣༦༩༽འཁོར་འདས་ཆོས་སྐུར་བརྡ་སྒོ་དབྱེ༔ བཛྲ་ཙིཏྟ་པྲ་ཝེ་ཤ་ཡ་ཧོཿ དེ་ནས་བརྡ་ཕྱག་འཚལ་བ་ནི༔ ཧཱུྃ་ཧྲཱིཿ ཡེ་ནས་རང་རིག་ལྷ་དང་གཉིས་སུ་མེད༔ བདག་འཛིན་སྤྲོས་པ་མཐའ་དག་དབྱིངས་སུ་གྲོལ༔ སྒྱུ་མ་ཆུ་ཟླའི་རོལ་གར་ཇི་བཞིན་དུ༔ བརྡ་དང་བརྡ་ལན་ཚུལ་གྱིས་ཡེ་ཕྱག་འཚལ༔ ན་མོ་ན་མ་ཧོཿ དེ་ནས་དམ་བཅའ་བཟུང་བ་ནི༔ ཧཱུྃ་ཧྲཱིཿ ལྷུན་གྲུབ་བདེ་ཆེན་དབྱིངས་ཀྱི་ལྷ༔ རང་ཞལ་སོ་མར་མཇལ་བའི་ཕྱིར༔ བདེ་ཆེན་སོར་རྟོགས་ཡེ་ཤེས་ལྷ༔ སྲོག་གི་གཏར་བཟུང་བསྒྲུབ་པར་བྱ༔ བཛྲ་ཙིཏྟ་ཨཱཿ དེ་ནས་བྱིན་དབབ་པ་ནི༔ ཧཱུྃ་ཧྲཱིཿ འོག་མིན་བདེ་ཆེན་ཕོ་བྲང་ནས༔ ཐོག་མའི་སངས་རྒྱས་ཀུན་ཏུ་བཟང༔ འོད་སྣང་མཐའ་ཡས་བྱིན་ཕོབ་ཅིག༔ རི་བོ་གྲུ་འཛིན་ཕོ་བྲང་ནས༔ སྙིང་རྗེའི་མངའ་བདག་མེས་ཆེན་པོ༔ སྤྱན་རས་གཟིགས་དབང༴ རྔ་ཡབ་དཔལ་རིའི་ཕོ་བྲང་ནས༔ རྒྱལ་ཀུན་ཕྲིན་ལས་དཔལ་མངའ་བ༔ པདྨ་ཐོད་ཕྲེང༴ བདེ་སྟོང་མཆོག་གི་ཕོ་བྲང་ནས༔ གསང་སྔགས་བཀའ་ཡི་གསང་མཛོད་འཛིན༔ ཡེ་ཤེས་མཚོ་རྒྱལ༴ གསང་ཆེན་རོལ་པའི་ཕོ་བྲང་ནས༔ དྲེགས་པ་དབང་སྡུད་ཧེ་རུ་ཀ༔ པདྨ་གར་དབང༴ ལྷོ་ཕྱོགས་དབང་གི་ ༣༧༠༽ཕོ་བྲང་ནས༔ ཁམས་གསུམ་དབང་བསྒྱུར་མཁའ་འགྲོ་མ༔ རིག་བྱེད་ལྷ་མོས༴ ཐུན་མོང་ཁམས་གསུམ་དབང་སྡུད་ཅིང༔

མཆོག་ཏུ་རིག་འཛིན་རྣམ་བཞི་འགྲུབ༔ འཇའ་ལུས་ཆོས་སྐུའི་བྱིན་ཆེན་ཕོབས༔ གཞོན་ནུ་བུམ་སྐུའི་དངོས་གྲུབ་སྩོལ༔ ཨོཾ་ཀུ་རུ་ཀུལླེ་ཧྲཱིཿ བཛྲ་ས་མ་ཡ་ཛ་ཛཿ ཨ་བེ་ཤ་ཡ་ཕེཾ་ཕེཾ་ཧྲིཾ་ཧྲིཾ་ཛ་ཛཿ དེ་ནས་མཆོད་རྫས་བྱིན་བརླབ་ནི༔ ཧཱུྃ་ཧྲཱིཿ སྣང་སྲིད་དག་པ་མཆོད་པའི་རྫས༔ ཕྱི་ནང་གསང་གསུམ་འདོད་ཡོན་སྤྲིན༔ སྨན་གཏོར་རཀྟ་ལྷ་མོར་བཅས༔ རབ་འབྱམས་ཞིང་ཀུན་གང་བར་གྱུར༔ ཨོཾ་མ་ཧཱ་སརྦ་པཱུ་ཛ་པཉྩ་ཨོཾ་ཨཱཿཧཱུྃ༔ དེ་ནས་བཤགས་པ་ནི༔ ཧོཿ ཡེ་ནས་ལྷ་དང་གཉིས་མེད་ཀྱང༔ མ་རིག་དབང་གིས་ཐ་དད་བཟུང༔ སྒྲིབ་གསུམ་བག་ཆགས་ཅི་མཆིས་ཀུན༔ དག་ཆེན་ཆོས་དབྱིངས་ཀློང་དུ་བཤགས༔ ས་མ་ཡ་ཤུདྡྷེ་ཨཱཿ དེ་ནས་དངོས་གཞི་ལྷ་ཡི་ཏིང་འཛིན་ནི༔ ཨཱཿ ཀ་དག་བརྗོད་བྲལ་དེ་བཞིན་ཉིད༔ ཀུན་སྣང་འགྲོ་ལ་སྙིང་རྗེར་བརྡལ༔ ཐུགས་རྗེའི་རྩལ་སྣང་ཆོ་འཕྲུལ་དུ༔ པདྨ་དབང་གི་གཞལ་ཡས་ཁང༔ ལྷུན་གྲུབ་བཀོད་པ་རྫོགས་པའི་དབུས༔ པད་ཉིའི་སྟེང་དུ་རང་རིག་ནི༔ ཧྲཱིཿ ༣༧༡༽ཡིག་དམར་པོ་གསལ་བ་ལས༔ འོད་ཟེར་འཕྲོ་འདུས་དོན་གཉིས་བྱས༔ ཡོངས་གྱུར་རང་ཉིད་སྐད་ཅིག་གིས༔ རིག་བྱེད་ལྷ་མོ་ཞལ་གཅིག་པ༔ སྤྱན་གསུམ་སྐུ་གསུམ་དབྱིངས་སུ་གཟིགས༔ དབུ་སྐྲ་གྱེན་འཁྱིལ་ཐོད་སྐམ་ལྔའི༔ རིན་ཆེན་རྩེ་བྲན་དར་གྱིས་བརྒྱན༔ ཕྱག་བཞི་དང་པོ་གཉིས་ཀྱིས་ནི༔ ཨུཏྤལ་དམར་པོའི་མདའ་གཞུ་འགེངས༔ ཡོན་ཏན་ཡོངས་སུ་རྫོགས་ཕྱིར་རོ༔ མཐའ་གཉིས་ཁམས་གསུམ་དབང་སྡུད་ཅིང༔ དངོས་གྲུབ་མཆོག་ཏུ་བརྙེས་པའི་ཕྱིར༔ པདྨའི་ལྕགས་ཀྱུ་ཞགས་པ་འཛིན༔ འཛིན་པ་རང་གྲོལ་དར་དཔྱངས་དང༔ རིན་ཆེན་སྣ་ཚོགས་རྒྱན་གྱིས་སྤྲས༔ ཚོགས་དྲུག་གནས་དག་རུས་རྒྱན་གསོལ༔ ཉོན་མོངས་རང་གྲོལ་སྟག་ཤམ་དཀྲིས༔ སེམས་བྱུང་ལྔ་བཅུ་དག་པ་ཡི༔ ཐོད་རློན་ལྔ་བཅུའི་དོ་ཤལ་དཔྱངས༔ ཞབས་གཉིས་གཡས་བསྐུམས་གཡོན་བརྐྱང་ནས༔ པད་ཉི་བམ་གྱི་སྙིང་གར་བརྫིས༔ སྤྱི་བོར་རིགས་བདག་སྣང་མཐའ་ཡས༔ མཚན་དང་དཔེ་བྱད་ལྡན་པར་བཞུགས༔ ཡེ་ཤེས་མེད་པུང་འཁྱིལ་ཀློང་འགྱིང༔

དེ་ལྟར་གསལ་བའི་སྤྱི་བོར་ཨོཾ༔ མགྲིན་པར་ཨཱཿདང་ཐུགས་ཀར་ ༣༧༢༽ཧཱུྃ༔ དེ་ལས་འོད་འཕྲོས་རབ་འབྱམས་ཀྱི༔ རྒྱལ་ཀུན་ཐུགས་རྒྱུད་ཡེ་ཤེས་བསྐུལ༔ དབང་གི་ལྷ་མོའི་རྣམ་པ་རུ༔ དྭངས་པའི་མཚོ་ལ་ཆར་རྒྱུན་བཞིན༔ སིབ་སིབ་ཐིམ་ནས་གཉིས་མེད་གྱུར༔ ཛཿཧཱུྃ་བྃ་ཧོཿ པདྨ་ཀ་མ་ལ་ཡེ་སྟྭྃ༔ དེ་ནས་སྤྱན་འདྲེན་ནི༔ ཧཱུྃ་ཧྲཱིཿ ནུབ་ཕྱོགས་སོར་རྟོགས་ཡེ་ཤེས་དབྱིངས༔ པདྨ་དབང་གི་གཞལ་ཡས་ནས༔ ཁམས་གསུམ་དབང་བསྡུད་བཅོམ་ལྡན་མ༔ རིག་བྱེད་ལྷ་མོ་རྒྱལ་བའི་ཡུམ༔ གནས་འདིར་སྤྱན་འདྲེན་གཤེགས་སུ་གསོལ༔ རྣལ་འབྱོར་བྱིན་གྱིས་རློབས་ཕྱིར་གཤེགས༔ འདོད་དགུའི་དངོས་གྲུབ་སྩོལ་ཕྱིར་གཤེགས༔ མོས་བཞི་དབང་དུ་བསྡུ་ཕྱིར༴ མཆོག་གི་དངོས་གྲུབ་སྩོལ་ཕྱིར་གཤེགས༔ རྣལ་འབྱོར་སྒོ་གསུམ་དག་སྨིན་ཅིང༔ རྫོགས་པ་མཐར་ཕྱིན་གཤེགས་སུ་གསོལ༔ ཨོཾ་ཀུ་རུ་ཀུལླེ་ཧྲཱིཿ བཛྲ་ས་མ་ཡ་ཛ་ཛཿ དེ་ནས་བཞུགས་སུ་གསོལ་བ་ནི༔ ཧཱུྃ༔ ཡེ་ཤེས་དབྱིངས་ནས་གཤེགས་པའི་ལྷ༔ དམ་ཚིག་པ་དང་དབྱེར་མེད་པར༔ ཆུ་ལ་ཆུ་བཞག་ཇི་བཞིན་དུ༔ འུབ་ཆུབ་ཀློང་དུ་གཉིས་མེད་བཞུགས༔ ས་མ་ཡ་ཏིཥྛ་ལྷན༔ དེ་ནས་ཕྱག་འཚལ་བ་ནི༔ ན་མོ༔ རྒྱལ་ཀུན་གསུང་གི་དབང་ཕྱུག་ཆེ༔ ༣༧༣༽བཅོམ་ལྡན་རིག་བྱེད་ལྷ་མོ་ཡི༔ སྒྱུ་འཕྲུལ་དཀྱིལ་འཁོར་ལྷ་ཚོགས་ལ༔ བདག་གི་སྒོ་གསུམ་དད་པ་ཡིས༔ རྩེ་གཅིག་ཡིད་ཀྱིས་ཕྱག་འཚལ་ལོ༔ སྐུ་གསུང་ཐུགས་ཀྱི་དངོས་གྲུབ་སྩོལ༔ ན་མོ་པུ་རུ་ཤ་ཡ་ཧོཿ དེ་ནས་མཆོད་པ་འབུལ་བ་ནི༔ ཧཱུྃ་ཧྲཱིཿ ཀུན་འབྱུང་ནམ་མཁའི་ཀློང་ཡངས་ནས༔ སྒྱུ་འཕྲུལ་མཆོད་པ་བསམ་མི་ཁྱབ༔ མཛེས་པའི་མེ་ཏོག་དབུ་ལ་འབུལ༔ དྲི་ཞིམ་བདུག་སྤོས་ཤངས་ལ༴ སྣང་གསལ་མར་མེ་སྤྱན་ལ༴ རོ་མཆོག་ཞལ་ཟས་ལྗགས་ལ༴ སྙན་པའི་རོལ་མོ་སྙན་ལ༴ ཉོན་མོངས་གནས་དག་ནང་མཆོད་འབུལ༔ གཉིས་མེད་མཆོག་གི་གསང་མཆོད༴ ཕྱག་རྒྱ་གླུ་གར་མཆོད་པ༴ བཞེས་ནས་མཆོག་ཐུན་དངོས་གྲུབ་སྩོལ༔ ཨོཾ་ཀུ་རུ་ཀུལླེ་ཧྲཱིཿསརྦ་ས་པཱ་རི་ཝཱ་ར་བཛྲ་ཨརྒྷཾ༴ ཤཔྡ་རཱུ་པ་ཤཔྡ་གནྡྷེ་ར་ས་སྤརྴེ་སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་སརྦ་པཱུ་ཛ་ཁཱ་ཧིཿ

དེ་ནས་བསྟོད་པ་ནི༔ ཧཱུྃ་ཧྲཱིཿ པདྨ་རཱ་གའི་མདངས་འཛིན་ཡིད་འོང་མ༔ མཚན་དཔེ་རབ་རྫོགས་པདྨ་གར་གྱི་ལྕམ༔ ཁམས་གསུམ་དབང་སྡུད་སྣ་ཚོགས་གར་ཏུ་བསྒྱུར༔ རིག་བྱེད་དབང་མོའི་སྐུ་ལ་ ༣༧༤༽ཕྱག་འཚལ་བསྟོད༔ གསུང་དབྱངས་འགགས་མེད་ཡན་ལག་དྲུག་ཅུའི་སྒྲས༔ སྐལ་བཟང་འགྲོ་ལ་བདེ་ཆེན་ཆོས་སྒྲ་སྒྲོགས༔ ངག་གི་དབང་ཕྱུག་ཤེས་རབ་ཕ་རོལ་ཕྱིན༔ རིག་བྱེད་ལྷ་མོའི་གསུང་ལ༴ ཐུགས་ནི་མི་འགྱུར་ཀུན་ཏུ་བཟང་མོའི་ཐུགས༔ བདེ་སྟོང་མངོན་གྱུར་སྨྲ་བསམ་བརྗོད་ལས་འདས༔ ཆགས་བྲལ་སོར་རྟོགས་ཡེ་ཤེས་ཆོས་ཀྱི་སྐུ༔ རིག་བྱེད་ལྷ་མོའི་ཐུགས་ལ༴ ཡོན་ཏན་ཡོངས་རྫོགས་ཨུཏྤལ་མདའ་གཞུ་ཡིས༔ སྲིད་ཞི་དབང་སྡུད་ཡིད་བཞིན་ནོར་ལ་དབང༔ གང་འདོད་དངོས་གྲུབ་འབྱུང་གནས་བཅོམ་ལྡན་མ༔ རིག་བྱེད་ལྷ་མོའི་ཡོན་ཏན༴ ཐུགས་རྗེའི་ལྕགས་ཀྱུ་ཕྲིན་ལས་ཞགས་པ་ཡིས༔ གང་ཡང་གཟུགས་སུ་སྣང་བའི་སྐྱེ་འགྲོ་རྣམས༔ བདེ་ཆེན་ཡེ་ཤེས་དབྱིངས་སུ་སྒྲོལ་མཛད་མ༔ རིག་བྱེད་ལྷ་མོའི་ཕྲིན་ལས༴ དེ་ནས་བཤགས་པ་ནི༔ ཧོཿ བཅོམ་ལྡན་རིག་བྱེད་ལྷ་མོ་དགོངས༔ མ་རིག་ཉོན་མོངས་ལས་དབང་གིས༔ སྐུ་གསུང་ཐུགས་ཀྱི་དམ་ཚིག་དང༔ རྩ་བ་ཡན་ལག་ཉམས་ཆགས་བཤགས༔ དག་ཚངས་མཆོག་ཐུན་དངོས་གྲུབ་སྩོལ༔ ཨོཾ་བཛྲ་སཏྭ་ སོགས་ནས༔ སཏྭ་ཨཱཿ དེ་ནས་ཡང་སྙིང་འཛབ་དགོངས་ནི༔ ཧཱུྃ༔ རང་ཉིད་རིག་བྱེད་ལྷ་མོ་ཡི༔ ཐུགས་ཀར་པདྨ་ཉི་ ༣༧༥༽མའི་སྟེང༔ ཐུགས་སྲོག་ཧྲཱིཿཡིག་དམར་པོའི་མཐར༔ རྩ་བའི་སྔགས་ཀྱིས་གཡོན་དུ་འཁོར༔ འོད་ཟེར་འཕྲོ་འདུས་དོན་གཉིས་བྱས༔ ཚུར་འདུས་སྲོག་གི་སྙིང་པོར་བསྟིམ༔ དཀྱིལ་འཁོར་གསུམ་གྱི་རོལ་པར་བཟླ༔ ཨོཾ་ཀུ་རུ་ཀུལླེ་ཧྲིཿསྭཱ་ཧཱཿ དེ་ནས་སྒྲུབ་པ་ནི༔ ཧཱུྃ༔ རང་ཉིད་རིག་བྱེད་ལྷ་མོ་ཡི༔ ཐུགས་ཀར་ཨུཏྤལ་འདབ་བརྒྱད་ལྟེར༔ ཉི་སྟེང་ཧྲཱིཿཡིག་དམར་པོའི་མཐར༔ སྔགས་ཕྲེང་གཡོན་དུ་འཁོར་བ་ལས༔ འོད་འཕྲོས་རྒྱལ་ཀུན་ཐུགས་རྒྱུད་ལ༔ ཐུགས་རྗེ་བྱིན་རླབས་ཡེ་ཤེས་དང༔ ཡོན་ཏན་ནུས་མཐུ་མ་ལུས་པ༔

འོད་ཟེར་འཕྲོ་འདུས་དོན་གཉིས་བྱས༔ ཚུར་འདུས་སྲོག་གི་སྙིང་པོར་ཐིམ༔ ཨོཾ་ཀུ་རུ་ཀུལླེ་ཧྲཱིཿསྭཱ་ཧཱཿ དེ་ནས་ལས་སྦྱོར་ནི༔ ཧྲཱིཿ རང་ཉིད་རིག་བྱེད་ལྷ་མོ་ཡི༔ ཐུགས་ཀར་ཨུཏྤལ་འདབ་བརྒྱད་ལྟེར༔ ཉི་ཟླའི་གྭའུ་ཁ་སྦྱོར་དབུས༔ ཧྲཱིཿཡིག་དམར་པོའི་མཐའ་མ་ལ༔ སྔགས་ཕྲེང་གཡོན་དུ་འཁོར་བ་ལས༔ འོད་ཟེར་སྣོད་བཅུད་ཞིང་ལ་ཕོག༔ འགྲོ་བའི་ལས་སྒྲིབ་བག་ཆགས་བཅོམ༔ སྙན་གྲགས་ཚེ་བསོད་དཔལ་འབྱོར་དངཿ དབང་ཐང་ལོངས་སྤྱོད་མ་ལུས་པ༔ བསྡུས་ཏེ་སྔགས་ཕྲེང་ཉིད་ ༣༧༦༽ལ་ཐིམ༔ སྣོད་བཅུད་དཀྱིལ་འཁོར་གསུམ་དུ་རོལ༔ ཨོཾ་ཀུ་རུ་ཀུལླེ་ཧྲཱིཿ ནྲྀ་ཧྲིང་ཛཿལོ་ཀ་རཏྣ་སརྦ་པ་ཤཾ་ཀུ་རུ་སྭཱ་ཧཱཿ སྨྲ་བཅད་མི་ཚིག་མ་འདྲེས་པར༔ བསྙེན་པའི་ཚད་ནི་འབུམ་ཕྲག་བཅུ༔ སྒྲུབ་པའི་ཚད་ནི་དེ་བཞིན་དཔོག༔ ལས་སྦྱོར་འབུམ་ཕྲག་གཅིག་གིས་འགྲུབ༔ བཟླ་ཚེ་དཀྱིལ་འཁོར་གསུམ་གྱི་ངང༔ དམིགས་གནད་ལྡན་པ་ཟབ་རྒྱས་ཆིངས༔ དཀྱིལ་འཁོར་སྒྲུབ་པའི་གྲོགས་ཡོ་བྱད༔ གསང་ཞིང་གསང་བ་དམ་རྒྱས་ཆིངས༔ འོད་གསལ་སྒྱུ་འཕྲུལ་དྲྭ་བའི་ཀློང༔ འཁོར་འདས་ཆོས་ཀུན་གནད་ཀྱིས་ཆིངས༔ དེ་ལྟར་དམིགས་གནད་ལྡན་པ་ཡིས༔ བདུན་ཕྲག་གསུམ་གྱིས་རྗེ་བཙུན་མ༔ ཞལ་གཟིགས་བྱིན་བརླབས་དངོས་གྲུབ་ཐོབ༔ སྣང་སེམས་དབང་འདུས་དོན་གཉིས་འགྲུབ༔ ཚེ་བསོད་དཔལ་འབྱོར་ལོངས་སྤྱོད་ལྡན༔ གང་འབྲེལ་མཁའ་སྤྱཽད་ཞིང་ཁམས་སུ༔ སྐྱེ་བ་འདི་རུ་འཁོད་པར་ངེས༔ ས་མ་ཡ༔ དེ་ནས་རྗེས་ཀྱི་རིམ་པ་ལ༔ བཅོམ་ལྡན་ལྷ་མོའི་དཀྱིལ་འཁོར་དུ༔ རྣམ་གསུམ་དག་པ་ཆེན་པོ་ཡིས༔ ཉམས་ཆགས་བསྐང་དང་ཚོགས་རྫོགས་ཕྱིར༔ འདོད་ཡོན་ལོངས་སྤྱོད་མཆོད་པ་དང༔ བཟའ་བཅའ་ལ་སོགས་འདུ་བའི་ཚོགས༔ ཤ་ཆང་མེད་དུ་མི་རུང་ཞིང༔ འབྱོར་ཚད་ཐབས་ཤེས་རྫས་རྣམས་བཤམས༔ ལྷ་ཡི་ཏིང་འཛིན་ལྡན་པའི་ངང༔ བྱིན་གྱིས་བརླབ་པ་འདི་སྐད་དོ༔ ཧྲཱིཿ བདག་ཉིད་ལྷ་ཡི་ཐུགས་ཀ་ནས༔ ཡེ་ཤེས་རང་རྩལ་ཆོ་འཕྲུལ་དུ༔ སྦྱོང་ ༣༧༧༽སྤེལ་སྒྱུར་བའི་ཡེ་ཤེས་འཕྲོས༔ ཐབས་ཤེས་འདོད་ཡོན་ལོངས་སྤྱོད་ཚོགས༔

དངོས་འབྱོར་ཡིད་སྤྲུལ་ལ་སོགས་པ༔ ནམ་མཁའ་མཛོད་ཀྱི་རང་བཞིན་དུ་མཁའ་འགྲོ་མཉེས་པའི་རྫས་སུ་གྱུར༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ ཧ་ཧོ་ཧྲཱིཿ ལན་གསུམ་གྱིས་བརླབས༔ དེ་ནས་སྤྱན་འདྲེན་པ་ནི༔ ཧཱུྃ་ཧྲཱིཿ བདེ་ཆེན་དག་པའི་ཞིང་ཁམས་ནས༔ འོད་སྣང་མཐའ་ཡས་གཙོ་དང་འཁོར༔ འདུ་བ་ཚོགས་ཀྱི་འཁོར་ལོར་གཤེགས༔ རི་བོ་གྲུ་འཛིན་ཞིང་ཁམས་ནས༔ ཐུགས་རྗེའི་བདག་ཉིད་གཙོ་དང་འཁོར༔ འདུ་བ་ཚོགས་ཀྱི༴ རྔ་ཡབ་དཔལ་རིའི་ཞིང་ཁམས་ནས༔ པདྨ་ཐོད་ཕྲེང་གཙོ༴ འདུ་བ༴ བདེ་ཆེན་དབང་གི་ཞིང༴ པདྨ་གར་དབང༴ འདུ་བ༴ ལྷོ་ཕྱོགས་དབང་གི་ཞིང༴ རིག་བྱེད་ལྷ་མོ་གཙོ༴ འདུ་བ༴ དབུ་སྐྲ་ཟུར་ཕུད་ཏ་ལ་ལ༔ དར་གྱི་ཅོད་པན་པུ་རུ་རུ༔ རུས་རྒྱན་གཡེར་ཁ་སི་ལི་ལི༔ དྲི་ཞིམ་ངད་པ་ཐུ་ལུ་ལུ༔ ཕཊ་དང་ཕེཾ་སྒྲ་སངས་སེ་སང༔ བྱིན་རླབས་ན་བུན་ཐིབས་སེ་ཐིབ༔ དངོས་གྲུབ་སྦྲང་ཆར་སི་ལི་ལི༔ རྡོ་རྗེའི་གླུ་གར་ཁྲིགས་སེ་ཁྲིག༔ ཞབས་གཉིས་གར་སྟབས་ཤིགས་སེ་ཤིག༔ ཡེ་ཤེས་སྒྱུ་མའི་ཆོ་ ༣༧༨༽འཕྲུལ་དུ༔ གནས་འདིར་སྤྱན་འདྲེན་གཤེགས་སུ་གསོལ༔ ཐབས་ཤེས་པད་ཟླའི་གདན་ལ་བཞུགས༔ དམ་ཚིག་རྟེན་དང་དབྱེར་མེད་པར༔ ཡེ་ཤེས་ཆེན་པོར་གཉིས་མེད་བཞུགས༔ བཛྲ་ས་མ་ཡ་ཛ་ཛཿ པདྨ་ཀ་མ་ལ་ཡེ་སྟྭྃ༔ 

དེ་ནས་བདུད་རྩི་འབུལ་བ་ནི༔ ཨོཾ༔ རང་བྱུང་ལྷུན་གྲུབ་བྱང་ཆུབ་སེམས༔ སྣང་སྟོང་ཡེ་ཤེས་གཉིས་མེད་སྦྱོར༔ ཐབས་ཤེས་དྭངས་མ་བདུད་རྩིའི་བཅུད༔ དམ་ཚིག་གསང་བའི་བདུད་རྩི་སྨན༔ བཅོམ་ལྡན་རིག་བྱེད་ལྷ་མོ་ཡི༔ དཀྱིལ་འཁོར་ཡོངས་རྫོགས་ལྷ་ལ་འབུལ༔ བདེ་སྟོང་ཞེན་བྲལ་ངང་དུ་བཞེས༔ དགའ་བཞི་མཐར་ཕྱིན་དངོས་གྲུབ་སྩོལ༔ མ་ཧཱ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧིཿ དེ་ནས་ཚོགས་ཀྱི་མཆོད་པ་ནི༔ ཨཱཿ པདྨའི་སྣོད་དུ་ཐབས་ཤེས་བཅུད༔ འདོད་ཡོན་ལོངས་སྤྱོད་ཚོགས་ཀྱི་རྫས༔ བསམ་མི་ཁྱབ་པའི་མཆོད་པ་འདི༔ བཅོམ་ལྡན་དབང་གིས་ལྷ་མོར་འབུལ༔ དགྱེས་བཞེས་མཆོག་ཐུན་དངོས་གྲུབ་སྩོལ༔ མ་ཧཱ་ག་ཎ་ཙཀྲ་པཱུ་ཛ་ལ་ཁཱ་ཧིཿ དེ་ནས་ཐུགས་དམ་བསྐང་བ་ནི༔ ཧཱུྃ་ཧྲཱིཿ ཆོས་ཉིད་གཞི་ལས་རང་ཤར་བའི༔ ཕྱི་ནང་གསང་བའི་མཆོད་པ་དང༔ མཱཾ་ས་ཛ་གད་ཐོད་རྔའི་སྒྲ༔ གླིང་བུ་དབྱངས་སྙན་བཤུགས་གླུ་ ༣༧༩༽བཅས༔ རྣམ་གསུམ་དག་པ་ཆེན་པོ་ཡིས༔ བདེ་ཆེན་མགོན་པོ་སྣང་མཐའ་ཡས༔ རིགས་བདག་བླ་མའི་ཐུགས་དམ་བསྐང༔ སྙིང་རྗེའི་མངའ་བདག་པད་དཀར་འཆང༔ སྤྱན་རས་གཟིགས་ཀྱི༴ རྣམའདྲེན་སངས་རྒྱས་ཀུན་གྱི་གཙོ༔ པདྨ་འབྱུང་གནས༴ གསང་སྔགས་སྙིང་པོའི་དྲོད་འཆང་བ༔ ཡེ་ཤེས་མཚོ་རྒྱལ༴ ལོག་རྟོག་ཚར་གཅོད་ཧེ་རུ་ཀ༔ པདྨ་གར་དབང༴ ཁམས་གསུམ་དབང་སྡུད་འཕགས་མ་སྒྲོལ༔ རིག་བྱེད་ལྷ་མོའི༴ སངས་རྒྱས་བསྟན་པ་སྲུང་བའི་གཉེར༔ གཏེར་སྲུང་དམ་ཅན༴ ཁྱེད་རྣམས་ཐུགས་དམ་བསྐངས་ནས་ཀྱང༔ ཉམས་ཆགས་མ་ལུས་ཀུན་བྱང་ནས༔ མཆོག་ཐུན་དངོས་གྲུབ་བསྩལ་དུ་གསོལ༔ དེ་ནས་བཤགས་པ་ནི༔ ཧོཿ དབང་གི་ལྷ་མོའི་དཀྱིལ་འཁོར་དུ༔ སྒོ་གསུམ་བག་མེད་ཅི་བགྱིས་པ༔ ཞལ་ཟས་ཚོགས་ཀྱི་མཆོད་པས་བཤགས༔ དག་ཚངས་མཆོག་གི་དངོས་གྲུབ་སྩོལ༔ ཨོཾ་ག་ཎ་ཙཀྲ་སཏྭ་ས་མ་ཡ༔ སོགས་ནས༔ སཏྭ་ཨཱཿ དེ་ནས་བསྒྲལ་བ་ནི༔ ཧཱུྃ་ཧྲཱིཿ བདག་མེད་རྟོགས་པའི་ཡེ་ཤེས་ཀྱིས༔ གཟུང་འཛིན་གཉིས་སྣང་དགྲ་བགེགས་བཀུག༔ ཡེ་ཤེས་ལས་གྲུབ་ཀཱི་ལ་ཡས༔ མཚན་བཅས་མཚན་མེད་དབྱིངས་སུ་བསྒྲལ༔

གཉིས་ ༣༨༠༽སྣང་འཁྲུལ་འཁོར་དབྱིངས་སུ་ཤིག༔ སརྦ་ཤ་ཏྲུཾ་རུ་ཏྲ་མཱ་ར་ཡ་ཕཊཿ དེ་ནས་བསྟབས་པ་ནི༔ ཧཱུྃ༔ བདག་མེད་རྟོགས་པའི་ཧེ་རུ་ཀས༔ དུག་ལྔའི་རུ་ཏྲ་བསྒྲལ་བའི་རྫས༔ དཀྱིལ་འཁོར་ལྷ་ཚོགས་ཞལ་དུ་བསྟབ༔ འཁྲུལ་མེད་ཡེ་ཤེས་ས་ཐོབ་ཤོག༔ མ་ཧཱ་མཱཾ་ས་རཀྟ་ཙིཏྟ་ལ་ཁཱ་ཧིཿ དེ་ནས་ཚོགས་ལ་རོལ་བ་ནི༔ ཀྱཻ༔ ལུས་གདན་གསུམ་ཚང་བའི་དཀྱིལ་འཁོར་དུ༔ ཁ་ཡ་རྐན་རྒྱལ་བ་འོད་དཔག་མེད༔ ལྕེ་ཡུམ་མཆོག་གསང་བ་གོས་དཀར་མོ༔ དེ་གཉིས་མེད་སྦྱོར་བའི་བདུད་རྩི་མྱོང༔ གནས་མགྲིན་པ་ལོངས་སྤྱོད་འཁོར་ལོ་རུ༔ ལྷ་ཞི་ཁྲོ་དཀྱིལ་འཁོར་རབ་འབྱམས་ལ༔ ཐབས་ཤེས་རབ་བླ་མེད་གསང་བའི་རྫས༔ ལོངས་སྤྱོད་མཆོག་ཚོགས་ཀྱི་མཆོད་པ་འདི༔ གཙང་རྨེ་ཡི་གཉིས་རྟོག་དང་བྲལ་བའི༔ དོན་ཚིམས་པ་དྲུག་ལྡན་ངང་དུ་རོལ༔ ཨེ་མ་ཧོཿ ཨ་ལ་ལ་ཧོཿ དེ་ནས་ལྷག་མ་ནི༔ ཨ་ཀཱ་རོ་ ཡིས་བྱིན་བརླབས་ནས༔ ཕེཾ་བྷྱོ༔ དཔལ་གྱི་བཀའ་ཉན་ལྷག་ལ་དབང༔ དཔའ་བོ་གིང་དང་མཁའ་ལ་འགྲོ༔ དུར་ཁྲོད་གནས་ཉུལ་ལྷག་ལེན་རྣམས༔ འདིར་གཤེགས་ལྷག་གཏོར་བཤལ་ཆུ་བཞེས༔ སྒྲུབ་པའི་བར་ཆད་ཞི་བ་དང༔ དབང་གི་ ༣༨༡༽ཕྲིན་ལས་འགྲུབ་པར་མཛོད༔ སརྦ་ཨུ་ཙྪིཥྚ་བྷ་ལིཾ་ཏ་ཁཱ་ཧིཿ དེ་ནས་ཐུགས་དམ་བསྐུལ་བ་ནི༔ ཧཱུྃ་ཧྲཱིཿ ལྷོ་ཕྱོགས་དབང་གི་ཕོ་བྲང་ནས༔ སོར་རྟོགས་ཡེ་ཤེས་བཅོམ་ལྡན་མ༔ རིག་བྱེད་ལྷ་མོ་གཙོ་དང་འཁོར༔ བཞེངས་ཤིག་ཆོས་དབྱིངས་ཀློང་ནས་བཞེངས༔ བསྐུལ་ལོ་ཐུགས་དམ་གནད་ནས་བསྐུལ༔ མཛོད་ཅིག་དབང་གི་ཕྲིན་ལས་མཛོད༔ དུག་ལྔ་དུག་གསུམ་དགྲ་བགེགས་སྒྲོལ༔ སྲིད་གསུམ་སྐྱེ་དགུའི་བློ་ཡིད་ཁུག༔ ཚེ་བསོད་དཔལ་འབྱོར་མངའ་ཐང་འཕེལ༔ བཤད་སྒྲུབ་བསྟན་པ་དར་བ་དང༔ བསྟན་འཛིན་ཚེ་སྲིངས་དོན་གཉིས་འགྲུབ༔ དབང་གིས་ལས་རྣམས་མྱུར་འགྲུབ་མཛོད༔ དེ་ནས་ཆད་ཐོ་ནི༔ ཧཱུྃ་ཧྲཱིཿ དུས་གསུམ་དུས་མེད་དུས་ཀྱི་ཚེ༔ སྐུ་གསུམ་རྒྱལ་བ་སྟོན་འཁོར་གྱིས༔ གསང་བའི་དཀྱིལ་འཁོར་ཞལ་ཕྱེས་ཚེ༔ རིག་རྩལ་བཀའ་སྲུང་དྲེགས་ཚོགས་ཀྱིས༔

སོ་སོའི་གཟུགས་བསྟན་ཁས་བླངས་བཞིན༔ དམར་གྱི་གཏོར་མ་འདི་བཞཻས་ལ༔ དབང་གི་ཕྲིན་ལས་བསྒྲུབ་པ་དང༔ གསང་སྔགས་བཤད་སྒྲུབ་བསྟན་པ་སྐྱོངས༔ རྣལ་འབྱོར་འདོད་དོན་ལྷུན་གྲུབ་མཛོད༔ དེ་ནས་བསྟན་སྐྱོང་ནི༔ བྷྱོ༔ པདྨ་ཐོད་ཕྲེང་བཀའ་དམ་བཞིན༔ གནས་པའི་བོད་སྐྱོང་བསྟན་མའི་ཚོགས༔ བཤལ་ཆུའི་གཏོར་ ༣༨༢༽མ་འདི་བཞེས་ལ༔ གསང་སྔགས་སྒྲུབ་པའི་བར་ཆད་སོལ༔ དམ་ལྡན་རྣལ་འབྱོར་སྡོང་གྲོགས་མཛོད༔ ལྟ་ལོག་བསྟན་པ་བསྣུབས་ནས་ཀྱང༔ གསང་སྔགས་བསྟན་པ་དར་ཞིང་རྒྱས༔ བསྟན་འཛིན་ཚེ་སྲིངས་ཕྲིན་ལས་སྒྲུབས༔ བཅོལ་བའི་ལས་རྣམས་ཀུན་འགྲུབ་མཛོད༔ མ་མ་ཧྲིཾ་ཧྲིཾ་ཨི་དཾ་བྷ་ལིཾ་ཏ་ཁཱ་ཧིཿ དེ་ནས་བྲོ་མནན་ནི༔ ཧཱུྃ་ཧྲཱིཿ ཨེ་ལས་སྲིད་པའི་ཧོམ་ཁུང་དུ༔ གཉིས་སྣང་འཁྲུལ་པའི་དམ་སྲི་རྣམས༔ གཉིས་མེད་ཡེ་ཤེས་ཆེན་པོས་མནན༔ བདག་མེད་ལྟ་བའི་ཧེ་རུ་ཀས༔ ཆོས་ཉིད་རོལ་པའི་བྲོ་བརྡུང་ཞིང༔ དུག་གསུམ་ལས་བསྐྱེད་དགྲ་བགེགས་ཚོགས༔ རིག་པ་རི་རབ་ཆེན་པོའི་འོག༔ འཕོ་འགྱུར་མེད་པར་མནན་ནས་ཀྱང༔ ཡེ་ཤེས་རོལ་པས་རྒྱས་གདབ་བོ༔ ཨོཾ་ལཾ༔ ཨཱཿལཾ༔ ཧཱུྃ་ལཾ༔ སརྦ་ཤཱ་ཏྲུཾ་སྟྭཾ་བྷ་ཡ་ནན༔ མཆོད་བསྟོད་བྱ་ཞིང་དངོས་གྲུབ་བསྐུལ་བ་ནི༔ ཧཱུྃ་ཧྲཱིཿ རྗེ་བཙུན་བཅོམ་ལྡན་རིག་བྱེད་ལྷ་མོ་ཡི༔ གསང་གསུམ་བྱིན་རླབས་དངོས་གྲུབ་མ་ལུས་ཀུན༔ རྣལ་འབྱོར་སྒོ་གསུམ་བུམ་པའི་སྣོད་དུ་བསྐྱིལ༔ ཐུན་མོང་ཁམས་གསུམ་དབང་སྡུད་དངོས་གྲུབ་སྩོལ༔ སྐུ་གསུམ་ལྷུན་གྲུབ་མཆོག་གི་དངོས་གྲུབ་སྩོལ༔ བདེ་སྟོང་ཕྱག་རྒྱ་ཆེན་པོའི་དངོས་གྲུབ་སྩོལ༔ བཅུ་དྲུག་རྡོ་རྗེ་འཛིན་ ༣༨༣༽པའི་ས་ཐོབ་ནས༔ ནང་གསལ་གཞོན་ནུ་བུམ་སྐུའི་དངོས་གྲུབ་སྩོལ༔ རྩ་སྔགས་མཐར༔ ཀཱ་ཡ་སིདྡྷི་ཨོཾ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ སརྦ་སིདྡྷི་ཧྲཱིཿ དེ་ནས་ལྷག་ཆད་བསྐང་བ་ནི༔ ཧོཿ བཅོམ་ལྡན་དབང་གི་ལྷ་མོའི་དཀྱིལ་འཁོར་དུ༔ བདག་ཅག་མ་རིག་སྒྲིབ་གསུམ་དབང་གིས་ནི༔ ཆོ་ག་བསྐྱེད་བཟླས་ཏིང་འཛིན་ཉམས་པ་དང༔

སྐུ་གསུང་ཐུགས་དང་རྩ་བ་ཡན་ལག་གི༔ དམ་ཚིག་ཉམས་ཆགས་འགལ་འཁྲུལ་ཅི་བགྱིས་པ༔ བཟོད་གསོལ་དག་ཚངས་མཆོག་ཐུན་དངོས་གྲུབ་སྩོལ༔ དབྱངས་གསལ་ཡི་གེ་བརྒྱ་པ་བརྗོད༔ དེ་ནས་བསྔོ་བ་ནི༔ ཧོཿ གསང་བ་མཁའ་འགྲོའི་དཀྱིལ་འཁོར་དུ༔ བདག་གིས་ཅི་བསགས་དགེ་བ་ཀུན༔ སྲིད་པའི་འགྲོ་བ་ཡོངས་ལ་བསྔོ༔ ཀུན་ཀྱང་འཁྲུལ་མེད་ས་ཐོབ་ཤོག༔ དེ་ནས་སྨོན་ལམ་ནི༔ ཧྲཱིཿ སྐྱེ་དང་ཚེ་རབས་ཐམས་ཅད་དུ༔ རྗེ་བཙུན་ལྷ་མོའི་ཞལ་མཐོང་ནས༔ འབྲལ་མེད་བདེ་སྟོང་ཡེ་ཤེས་སྤེལ༔ དོན་གཉིས་དཔལ་སྤྱོད་འདོད་དགུ་དབང༔ བདེ་ཆེན་ཡེ་ཤེས་རང་ཞལ་མཇལ༔ དང་པོའི་སངས་རྒྱས་མངོན་གྱུར་ནས༔ ཕྱིར་མི་ལྡོག་པའི་ས་ཐོབ་ཤོག༔ དེ་ནས་གཤེགས་བསྡུ་ནི༔ ཧཱུྃ་ཧྲཱིཿ ཆོས་དབྱིངས་སྟོང་པའི་ཀློང་ནས་བཞེངས་པའི་ལྷ༔ གཞི་ ༣༨༤༽དབྱིངས་ཀ་དག་ཆོས་སྐུའི་ངང་དུ་བསྡུ༔ བདག་སྣང་དམ་ཚིག་སེམས་དཔའ་འོད་གསལ་ཀློང༔ སྣང་རྟོག་ལྷ་ཡི་ཕྱག་རྒྱའི་ས་མ་དྷི་ཨཱཿ དེ་ནས་བཀྲ་ཤིས་ནི༔ ཧཱུྃ་ཧྲཱིཿ བྱིན་རླབས་དཔལ་མངའ་བླ་མའི་བཀྲ་ཤིས་ཤོག༔ དངོས་གྲུབ་འབྱུང་གནས་ཡི་དམ༴ ཁམས་གསུམ་དབང་སྡུད་མཁའ་འགྲོའི༴ གཞི་གྲོལ་ཉོན་མོངས་དགྲ་རྒྱལ་བའི༔ ནད་གདོན་ཞི་དང་ཚེ་བསོད་རྒྱས༔ ཁམས་གསུམ་དབང་སྡུད་ལོག་འདྲེན་སྒྲོལ༔ ཕྲིན་ལས་མཐའ་རྒྱས་བཀྲ་ཤིས་གང༔ དབང་གི་ལྷ་མོའི་བདེན་སྟོབས་ཀྱིས༔ བཀྲ་ཤིས་ཀུན་ལས་བཀྲ་ཤིས་པ༔ བདག་ཅག་སྒྲུབ་པའི་རྣལ་འབྱོར་ལ༔ སྲིད་མཐའི་བར་དུ་དར་རྒྱས་ཤོག༔ མེ་ཏོག་འཐོར་ཞིང་བཀྲ་ཤིས་ཅི་རིགས་བརྗོད༔ འདི་ནི་སྒྲུབ་པ་ཀུན་གྱི་སྙིང་པོ་མཆོག༔ བསྐྱེད་པ་རྩོལ་བྲལ་ཆུ་ནང་ཉ་འཕར་བཞིན༔ གསལ་དག་བརྟན་གསུམ་ཚད་ཕེབས་ཆོས་ཀྱི་སྐུ༔ རྫོགས་པ་ཨ་དོན་བཅོ་བརྒྱད་དགོངས་པ་མཆོག༔ ཆོས་དབྱིངས་ངང་ལས་གཡོ་མེད་ལྷུན་གྲུབ་ཆེ༔ མི་གཡོ་སྤྲོས་བྲལ་ཆོས་སྐུའི་རང་ཞལ་མཇལ༔ ས་མ་ཡ༔ དེ་ནས་མདུན་བསྐྱེད་འབར་བའི་ཆོ་ག་ནི༔ བསྲེག་དཀྱིལ་ཟླ་གམ་དཀྱིལ་འཁོར་རྫོགས་པའི་དབུས༔ དབང་ཤིང་ཙན་དན་དམར་པོས་ཟླ་གམ་བརྩིགས༔

བུད་ཤིང་ཤུག་དམར་དབང་གི་ཤིང་རིགས་དང༔ མར་ཁུ་ཡམ་ཤིང་གསང་རྫས་རྣམ་པ་གསུམ༔ དབང་གི་མེ་ཏོག་རིགས་དང་འབྲུ་སྣ་རྫས༔ ཅི་འབྱོར་དངོས་ཡིད་མཆོད་པ་དཔག་ ༣༨༥༽ མེད་བསགས༔ རང་ཉིད་ལྷ་མོའི་ང་རྒྱལ་ལྡན་པའི་ངང༔ དང་པོ་བསྲེགས་རྫས་བྱིན་གྱིས་རླབས་པ་ནི༔ ཧཱུྃ་ཧྲཱིཿ བདག་ཉིད་ལྷ་ཡི་ཐུགས་ཀ་ནས༔ རྃ་ཡྃ་ཁྃ་གསུམ་འཕྲོས་པ་ཡིས༔ མཆོད་རྫས་མ་དག་བསྲེགས་གཏོར་བཀྲུས༔ སྦྱངས་བསྒྱུར་སྤེལ་བས་བདུད་རྩི་ཆེ༔ ཡེ་ཤེས་ལྷ་ཚོགས་དགྱེས་པའི་རྫས༔ ཟག་མེད་མཆོད་སྤྲིན་ཆེན་པོར་གྱུར༔ རྃ་ཡྃ་ཁྃ༔ ཨོཾ་ཨཱཿཧཱུྃ་སརྦ་པཉྩ་ཛྙཱ་ན་པཱུ་ཛ་ཧོཿ དེ་ནས་མེ་སྦར་ལྷར་གསལ་ནི༔ ཧཱུྃ་ཧྲཱིཿ ཆོས་རྣམས་མི་དམིགས་སྟོང་པར་གྱུར༔ སྟོང་པའི་ངང་ལས་སྐད་ཅིག་གིས༔ ཡེ་ཤེས་མེ་འབར་དབང་གི་དལ༔ དེ་དབུས་འཇའ་ཟེར་འཁྲིགས་པའི་ཀློང༔ མེ་ལྷ་ཨགྣེ་རཱ་ཛ་ནི༔ དམར་མོ་ཁྲོ་འཛུམ་གཟི་བརྗིད་འབར༔ ཕྱག་གཉིས་བགྲང་ཕྲེང་དགང་གཟར་འཛིན༔ དར་དང་རིན་ཆེན་རྒྱན་གྱིས་སྤྲས༔ ཞབས་གཉིས་ར་སྐྱེས་གདན་ལ་འགྱིང༔ གནས་གསུམ་རྡོ་རྗེའི་ས་བོན་ལས༔ འོད་འཕྲོས་ཡེ་ཤེས་སྤྱན་དྲངས་ནས༔ དམ་ཡེ་དབྱེར་མེད་རོ་གཅིག་གྱུར༔ དེ་ནས་སྤྱན་འདྲེན་པ་ནི༔ ཧཱུྃ་ཧྲཱིཿ དད་པ་དག་ནི་དམ་ཚིག་གིས༔ འབྱུང་བ་ཆེན་པོ་མེ་ཡི་ལྷ༔ ཨགྣེ་རཱ་ཛ་འཁོར་འབངས༔ འདིར་གཤགེས་འབར་བའི་གདན་ལ་བཞུགས༔ ཕྲིན་ལས་རབ་འབྱམས་དངོས་གྲུབ་ ༣༨༦༽སྩོལ༔ བཛྲ་ས་མ་ཡ་ཛ་ཛཿ ཏིཥྛ་ལྷན༔ དེ་ནས་མཆོད་པ་འབུལ་བ་ནི༔ ཨོཾ༔ རང་བྱུང་དབྱིངས་ནས་ལྷུན་གྲུབ་རྩལ༔ ཨཱཿ ཕྱི་ནང་གསང་མཆོད་བསམ་མི་ཁྱབ༔ ཧཱུྃ༔ དངོས་འབྱོར་ཡིད་སྤྲུལ་མཆོད་པ་འདི༔ ཨགྣེ་རཱ་ཛ་འཁོར་བཅས་ལ༔ འབུལ་ལོ་དགྱེས་བཞེས་དངོས་གྲུབ་སྩོལ༔ ཨོཾ་བཛྲ་ཨརྒྷཾ་ སོགས༔ རཱུ་པ་ཤཔྡ་ སོགས༔ སརྦ་པཉྩ་ཨ་མྲྀ་ཏ་བཱ་ལིཾ་ཏ་རཀྟ་སརྦ་པཱུ་ཛ་ཁཱ་ཧིཿ དེ་ནས་བསྟོད་པ་ནི༔ ཧཱུྃ་ཧྲཱིཿ ཚངས་པ་ཆེན་པོ་འབར་བའི་ལྷ༔ ལས་བཞིའི་ཕྲིན་ལས་ཀུན་གྱི་བདག༔ བསྲེག་ཅིང་ཟ་བའི་མཐུ་སྟོབས་ཅན༔ ཨགྣེ་རཱ་ཛར་ཕྱག་འཚལ་བསྟོད༔

ཨོཾ་ཨགྣཱ་ཡེ་སརྦ་པཉྩ་ཨ་མྲྀ་ཏ་ཁཱ་ཧིཿ བདུན་ནམ་ཉེར་གཅིག་གིས་བྱོན་སྐྱེམས་འབུལ༔ དེ་ནས་ཡམ་ཤིང་འབུལ་བ་ནི༔ ཨོཾ་ཨགྣཱ་ཡེ་བྷོ་དྷི་བྲྀཀྵ་ཡེ་སྭཱ་ཧཱཿ སྣང་སྲིད་འཁོར་འདས་ཐམས་ཅད་སྡུས་སྡུས་ཝ་ཤཾ་ཀུ་རུ་ཡེ་སྭཱ་ཧཱཿ ལན་བདུན་གྱིས་འབུལ༔ འདོད་གསོལ་ནི༔ ཧོཿ དྲང་སྲོང་ཨགྣེ་རཱ་ཛ་ཁྱེད་རྣམས་ལ་བདུད་རྩི་སྲེག་བླུག་གི་མཆོད་པ་དམ་པ་འདི་འཕུལ་བའི་མཐུས༔ རྣལ་འབྱོར་པ་བདག་གི་དབང་དུ་ཐུན་མོང་ཁམས་གསུམ་གྱི་སྐྱེ་འགྲོ་ཟས་ནོར་ལོངས་སྤྱོད་སྙན་གྲགས་ཚེ་བསོད་དཔལ་འབྱོར་ ༣༨༧༽བཙན་ཕྱུག་འཕན་དར་ཐམས་ཅད་དང༔ མཆོག་ཏུ་རིག་འཛིན་བཞིའི་དགོངས་པ་མངོན་དུ་གྱུར་ནས་དོན་གཉིས་ལྷུན་གྲུབ་ཀྱི་དངོས་གྲུབ་མ་ལུས་པ་ཐམས་ཅད་དབང་དུ་འདུ་བའི་ཕྲིན་ལས་དམ་པ་མཛོད་ཅིག༔ དེ་ནས་མར་ཁུ་འབུལ་བ་ནི༔ ཨོཾ་ཨགྣཱ་ཡེ་སརྦ་པཉྩ་ཨ་མྲྀ་ཏ་ཁཱ་ཧིཿ ཤམ་བཅས་ལན་བདུན་དང་འདོད་གསོལ་གོང་བཞིན་དང༔ དེ་ནས་རྫས་རྣམས་འབུལ་བ་ནི༔ ཨོཾ་ཨགྣཱ་ཡེ་སརྦ་ཛྙཱ་ན་པཱུ་ཛ་ཁཱ་ཧིཿ ཤམ་བཅས་ལན་བདུན་འདོད་གསོལ་བཅས་རྫོགས་མཐར༔ དེ་ནས་བསྲེག་ལྷ་བསྐྱེད་པ་ནི༔ ཧྲཱིཿ མེ་ལྷའི་ལྟོ་བ་ཡངས་ཤིང་རྒྱ་ཆེའི་ནང༔ ཟླ་གམ་དམར་པོ་དབང་གི་གཞལ་མེད་ཁང༔ ཚད་དང་མཚན་ཉིད་ཡོངས་སུ་རྫོགས་པའི་དབུས༔ པདྨ་ཉི་མ་བམ་རོའི་གདན་གྱི་སྟེང༔ ཧྲཱིཿལས་སྐད་ཅིག་ཡོངས་གྱུར་བཅོམ་ལྡན་མ༔ རིག་བྱེད་ལྷ་མོ་ཞལ་གཅིག་ཕྱག་བཞི་པ༔ ཕྱག་བཞིའི་དང་པོས་ཐབས་ཤེས་མདའ་གཞུ་འགེངས༔ འོག་གཉིས་པདྨའི་ལྕགས་ཀྱུ་ཞགས་པ་འཛིན༔ སྤྱན་གསུམ་གཡོན་གཟིགས་འགྲོ་ཁམས་དབང་དུ་སྡུད༔ ཐོད་སྐམ་ལྔ་དང་དར་གྱི་ཅོད་པན་འཕུར༔ དར་དཔྱངས་རིན་ཆེན་རུས་རྒྱན་སྣ་ཚོགས་སྤྲས༔ ཐོད་རློན་ལྔ་བཅུའི་དོ་ཤལ་རྔམས་ ༣༨༨༽བརྗིད་མཛེས༔ སྐུ་སྨད་སྟག་གི་པགས་པའི་ཤམ་ཐབས་བཀླུབས༔ འོད་འབར་ཉི་མ་ཟླ་བའི་རྒྱབ་ཡོལ་མཛད༔ སྲིད་གསུམ་དབང་སྡུད་སྣང་སྟོང་སྐུ་རུ་བསྒོམ༔ སྤྱི་བོར་རིགས་ཀྱི་བདག་པོ་བླ་མ་རྗེ༔ འོད་དཔག་མེད་མགོན་རྣམ་པར་ལྷན་ནེར་བཞུགས༔

སྤྱི་བོར་ཨོཾ་དཀར་མགྲིན་པར་ཨཱཿདམར་པོ༔ ཐུགས་ཀར་ཧཱུྃ་མཐིང་དེ་ལས་འོད་འཕྲོས་པས༔ རྒྱ་གར་ལྷོ་ཕྱོགས་དབང་གི་ཕུག་པ་ནས༔ མྱུར་མཛད་དཔལ་མོ་རྗེ་བཙུན་རིག་བྱེད་མ༔ འཁོར་འདས་སྤྱན་དྲངས་དམ་ཡེ་རོ་གཅིག་གྱུར༔ ཛཿཧཱུྃ་བྃ་ཧོཿ དེ་ནས་སྤྱན་འདྲེན་པ་ནི༔ ཧཱུྃ་ཧྲཱིཿ འོག་མིན་བདེ་ཆེན་ཞིང་ཁམས་དང༔ ལྷོ་ཕྱོགས་དབང་གི་ཕུག་པ་ནས༔ མྱུར་མ་དཔལ་མོ་རིག་བྱེད་མ༔ ཁམས་གསུམ་དབང་སྡུད་འཁོར་དང་བཅས༔ གནས་འདིར་སྤྱན་འདྲེན་གཤེགས་སུ་གསོལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཀུ་རུ་ཀུལླེ་ཧྲཱིཿབཛྲ་ས་མ་ཡ་ཛཿཛཿ དེ་ནས་བཞུགས་སུ་གསོལ་བ་ནི༔ ཧཱུྃ་ཧྲཱིཿ རང་བྱུང་ཆོས་དབྱིངས་ཀུན་བཟང་མོ༔ སྒྱུ་འཕྲུལ་སྣང་སྲིད་དབང་མཛད་མ༔ ལྷུན་གྲུབ་དཀྱིལ་འཁོར་ཆེན་པོ་འདིར༔ པདྨ་ཉི་མའི་གདན་ལ་བཞུགས༔ གཉིས་མེད་ཡིད་ཀྱིས་ཕྱག་འཚལ་ལོ༔ བཛྲ་ས་མ་ ༣༨༩༽ཡ་ཏིཥྛ་ལྷན༔ ན་མོ་པུ་རུ་ཤ་ཡ་ཧོཿ དེ་ནས་བྱོན་སྐྱེམས་ནི༔ ཧཱུྃ༔ རྩ་བརྒྱད་སྟོང་སྦྱར་རྩི་བཅུད་སྨན༔ འབྱུང་བའི་བཅུད་མར་ནུས་པར་ལྡན༔ དཀྱིལ་འཁོར་ལྷ་ཚོགས་རྣམས་ལ་འབུལ༔ བདེ་བ་ཆེན་པོའི་དངོས་གྲུབ་སྩོལ༔ ཨོཾ་ཀུ་རུ་ཀུལླེ་ཧྲཱིཿསརྦ་པཉྩ་ཨ་མྲྀ་ཏ་ཁཱ་ཧིཿ བདུན་ནམ་ཉེར་གཅིག་གིས་ཕུལ༔ དེ་ནས་མཆོད་པ་ནི༔ ཨོཾ་ཨཱཿཧཱུྃ༔ སྣང་སྲིད་ཡེ་དག་མཆོད་པའི་རྫས༔ ཕྱི་ནང་གསང་བའི་མཆོད་པ་འདི༔ བཅོམ་ལྡན་རིག་བྱེད་ལྷ་མོ་ལ༔ བདག་ཅག་ཚོགས་གཉིས་རྫོགས་ཕྱིར་འབུལ༔ དགྱེས་བཞེས་འདོད་དགུའི་དངོས་གྲུབ་སྩོལ༔ ཨོཾ་ཀུ་རུ་ཀུལླེ་ཧྲཱིཿབཛྲ་ཨརྒྷཾ་ སོགས༔ ཤཔྡ་རཱུ་པ་ སོགས༔ མ་ཧཱ་སརྦ་པཉྩ་ཨ་མྲྀ་ཏ་བ་ལིཾ་ཏ་རཀྟ་བོ་དྷི་ཙིཏྟ་གུ་ཧྱ་པཱུ་ཛ་ཁཱ་ཧིཿ དེ་ནས་མར་ཁུ་འབུལ་བ་ནི༔ ཧཱུྃ་ཧྲཱིཿ སྣང་སྟོང་གཉིས་མེད་ཡེ་ཤེས་སྦྱོར༔ བདེ་ཆེན་བདུད་རྩི་ཨ་མྲྀ་ཏ༔ དཀྱིལ་འཁོར་ལྷ་ཚོགས་རྣམས་ལ་འབུལ༔ དགྱེས་བཞེས་དགོས་འདོད་དངོས་གྲུབ་སྩོལ༔ ཨོཾ་ཀུ་རུ་ཀུལླེ་ཧྲཱིཿསརྦ་ཛྙཱ་ན་པཉྩ་ཨ་མྲྀ་ཏ་ཁཱ་ཧིཿ སྣང་སྲིད་མོས་བཞི་འདོད་དགུའི་ལོངས་སྤྱོད་ཚེ་བསོད་དཔལ་འབྱོར་ཐམས་ཅད་ཝ་ཤཾ་ཀུ་རུ་ཡེ་སྭཱ་ཧཱཿ

བདུན་ནམ་ཉེར་གཅིག་གིས་ཕུལ༔ ༣༩༠༽ འདོད་གསོལ་ནི༔ ཧོཿ རྗེ་བཙུན་རིག་བྱེད་ལྷ་མོའི་དཀྱིལ་འཁོར་གྱི་ལྷ་ཚོགས་ཁྱེད་རྣམས་ལ་བདུད་རྩི་སྲེག་བླུག་གི་མཆོད་པ་དམ་པ་འདི་ཕུལ་བའི་མཐུས་རྣལ་འབྱོར་པ་བདག་གི་ལྷ་སྔགས་ཏིང་ངེ་འཛིན་གཡེལ་བའི་ཉམས་ཆགས་འགལ་འཁྲུལ་ཐམས་ཅད་བྱང་ཞིང་དག་པ་དང༔ ཁྱད་པར་དུ་ཁམས་གསུམ་གྱི་སྐྱེ་འགྲོ་ཟས་ནོར་ལཽངས་སྤྱོད་འདོད་དགུའི་དཔལ་ཡོན་ཐམས་ཅད་དབང་དུ་འདུ་ཞིང་མངའ་ཐང་ཆོས་སྲིད་ཐམས་ཅད་འཕེལ་ཞིང་རྒྱས་པའི་ཕྲིན་ལས་མཛོད་ཅིག༔ དེ་ནས་ཡམ་ཤིང་འབུལ་བ་ནི༔ ཧཱུྃ་ཧྲཱིཿ འབྱུང་བ་ལྔ་ཡི་ལྷ་མོས་རབ་བསྐྱེད་པའི༔ འབྲས་བུ་ཤིང་མཆོག་དག་པ་དབང་གི་རྫས༔ རིག་བྱེད་ལྷ་མོའི་དཀྱིལ་འཁོར་ལྷ་ལ་འབུལ༔ དགྱེས་བཞེས་སྣོད་བཅུད་དབང་སྡུད་དངོས་གྲུབ་སྩོལ༔ རྩ་སྔགས་མཐར༔ ཨོཾ་བྷོ་དྷི་བྲྀཀྵ་ཡེ་སྭཱ་ཧཱཿ སྔགས་ཤམ་བཅས་ཉེར་གཅིག་དང་འདོད་གསོལ་བྱ༔ དེ་ནས་རྫས་འདུས་འབུལ་བ་ནི༔ ཧཱུྃ་ཧྲཱིཿ སངས་རྒྱས་སྤྱན་མས་རབ་བསྐྱེད་པའི༔ གང་འདོད་རྩི་བཅུད་འབྲས་བུ་སྨན༔ སྣ་ཚོགས་དབང་རྫས་མཆོད་པ་འདི༔ བདག་ཅག་ཉམས་པ་བསྐང་བ་དང༔ ཆགས་པ་སོར་ཆུད་ཕྱིར་དུ་ཡང༔ དཀྱིལ་འཁོར་ལྷ་ཚོགས་རྣམས་ལ་འབུལ༔ ཚོགས་གཉིས་མྱུར་རྫོགས་མཆོག་ཐུན་གྱི༔ ༣༩༡༽དངོས་གྲུབ་འབད་མེད་བདག་ལ་སྩོལ༔ 

རྩ་སྔགས་མཐར༔ སརྦ་པཉྩ་ཛྙཱ་ན་པཱུ་ཛ་ཁཱ་ཧིཿ སྔགས་ཤམ་འདོད་གསོལ་བཅས་བརྒྱ་སྟོང་ཁྲི་ཅི་རིགས་འབུལ༔ འབུམ་ཚོ་གཅིག་གིས་མཆོག་ཐུན་གྱི༔ དངོས་གྲུབ་མ་ལུས་ཐོབ་པར་འགྱུར༔ ས་མ་ཡ༔ སྦྱོར་བ་མེ་ཡི་ལས་སྦྱོར་གྱི་དམིགས་རིམ་ཟབ་མོ་ནི༔ བར་སྐབས་རྣམས་སུ༔ མདུན་བསྐྱེད་ལྷའི་ཐུགས་ཀ་ནས་འོད་ཟེར་དམར་པོ་ལྕགས་ཀྱུའི་རྣམ་པར་འཕྲོས་པས་བྱང་ཕྱོགས་གཏེར་གྱི་གཞལ་ཡས་ནས་ནོར་བདག་རྣམ་སྲས་ཛམ་ལྷ་རིགས་ལྔ་ལ་སོགས་པ་ནོར་ལྷ་གཏེར་བདག་ཐམས་ཅད་འོད་ཀྱི་སྣར་དྲངས་ནས་སྲོག་འཕྲོག་ནུས་པ་བཙོན་དུ་བཟུང་ནས་གནས་དང་གཞལ་ཡས་ཁང་བསོད་ནམས་འབྱོར་པ་ཟས་ནོར་ལོངས་སྤྱོད་དང་རིན་ཆེན་གྱི་དངོས་པོ་ཐམས་ཅད་སྤྲིན་བཞིན་དུ་བསྡུས་ནས་རང་གི་གནས་རྟེན་ལ་ཡང་ཡང་ཐིམ་པས་མེར་གྱིས་གང་བར་བསམ༔ དེ་བཞིན་དུ་མདུན་བསྐྱེད་ལྷའི་ཐུགས་ཀ་ནས་འོད་ཟེར་དམར་པོ་ལྕགས་ཀྱུའི་དབྱིབས་ལྟ་བུ་འཕྲོས་ནས་འགྲོ་བ་ཕོ་རྣམས་ཀྱི་སྙིང་ག་དང་མོ་རྣམས་ཀྱི་གསང་བར་ཕོག་པས་གང་དམིགས་པའི་ཡུལ་དེ་སྐད་ཅིག་རང་དབང་མེད་པར་དབང་དུ་བསྡུས་ནས་བཀའ་ཉན་ལས་བྱེད་ཅིང་བྲན་དུ་ཁས་བླངས་ནས་མདུན་དུ་འཁོད་དེ༔ ཟས་ནོར་ལོངས་སྤྱོད་དཔལ་འབྱོར་བསོད་ནམས་མངའ་ཐང་སྙན་གྲགས་རིགས་རྒྱུད་བཙན་ཕྱུག་འཕན་དར་ཐམས་ཅད་བསྡུས་ནས་བདག་ཉིད་ལ་ཐིམ་བས་མངའ་དབང་འབྱོར་བར་བསམ་པ་སོགས་དམིགས་ ༣༩༢༽ པའི་ལྡེ་ཁ་བསྒྱུར་བ་ལ་མཁས་ཤིང་ཤེས་པར་བྱ་བ་གནད་དམ་པ་ཡིན་ནོ༔ དེ་ནས་རྫས་རྣམས་རྫོགས་པའི་མཐར་གོས་ཟུང་འབུལ་བ་ནི༔ ཧཱུྃ་ཧྲཱིཿ སྲབ་འཇམ་ཡངས་པ་ལྷ་ཡི་གོས༔ མཚན་ཉིད་རབ་རྫོགས་རེག་བྱ་འདི༔ དཀྱིལ་འཁོར་ལྷ་ཚོགས་རྣམས་ལ་འབུལ༔ དགྱེས་བཞེས་བསོད་ནམས་ཚོགས་རྫོགས་ཤོག༔ རྩ་སྔགས་མཐར༔ ཨོཾ་བཛྲ་ཝཱསྟྲ་ཡེ་སྭཱ་ཧཱཿ ལན་བདུན་གྱིས་འབུལ༔ དེ་ནས་སོ་རྩི་འབུལ་བ་ནི༔ ཧཱུྃ་ཧྲཱིཿ བདེ་སྟོང་ཡེ་ཤེས་བསྐྱེད་པའི་ཕྱིར༔ རོ་ནུས་སྟོང་ལྡན་རྫས་མཆོག་འདི༔ དཀྱིལ་འཁོར་ལྷ་ཚོགས་རྣམས་ལ་འབུལ༔

དགྱེས་བཞེས་དངོས་གྲུབ་འབད་མེད་སྩོལ༔ རྩ་སྔགས་མཐར༔ ཨོཾ་བཛྲ་ཏམ་བུ་ལ་ཡེ་སྭཱ་ཧཱཿ ལན་བདུན་ནམ་ཉེར་གཅིག་གིས་ཕུལ༔ དེ་ནས་བསྟོད་པ་ནི༔ ཧཱུྃ་ཧྲཱིཿ ཆོས་ཉིད་དབྱིངས་ནས་ཡེ་ཤེས་སྒྱུ་མའི་སྐུ༔ བཅོམ་ལྡན་འདས་མ་ཁམས་གསུམ་དབང་མཛད་མ༔ རིག་བྱེད་ལྷ་མོའི་སྐུ་གསུང་ཐུགས་ཡོན་ཏན༔ ཕྲིན་ལས་ཡོངས་རྫོགས་ལྷ་ལ་ཕྱག་འཚལ་བསྟོད༔ དེ་ནས་གཏང་རག་འབུལ་བ་ནི༔ ཕྱི་ནང་གསང་མཆོད་སྔགས་འབུལ་མཐར༔ གཤེགས་སྐྱེམས་མར་ཁུ་འབུལ་བ་ནི༔ རྩ་སྔགས་མཐར༔ པཉྩ་ཨ་མྲྀ་ཏ་ཁཱ་ཧིཿ ཉེར་གཅིག་གིས་ཕུལ་ནས་རྫས་གཞན་རྣམས་ཀྱང་བདུན་རེས་ཕུལ་བ་སོགས་མཐར༔ གོང་བཞིན་བསྟོད་ཅིང་དེ་ ༣༩༣༽ ནས་དངོས་གྲུབ་བླང་བ་ནི༔ ཧཱུྃ་ཧྲཱིཿ བདེ་ཆེན་པདྨ་དབང་གི་དཀྱིལ་འཁོར་ལྷ༔ ཁམས་གསུམ་དབང་མཛད་ཕྲིན་ལས་དཔལ་མངའ་བ༔ བཅོམ་ལྡན་ལྷ་མོའི་གསང་གསུམ་མཉམ་སྦྱོར་བའི༔ བྱིན་རླབས་དབང་དང་དངོས་གྲུབ་མ་ལུས་ཀུན༔ ད་ལྟ་ཉིད་དུ་བདག་ལ་བསྩལ་དུ་གསོལ༔ རྩ་སྔགས་མཐར༔ ཀཱ་ཡ་སིདྡྷི་ཨོཾ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ སརྦ་སིདྡྷི་ཧྲཱིཿ དེ་ནས་གཤེགས་གསོལ་ནི༔ ཧཱུྃ༔ ཐབས་ཀྱིས་བསྐྱེད་པའི་དཀྱིལ་འཁོར་ལྷ༔ ཤེས་རབ་སྟོང་དབྱིངས་ཆེན་པོར་ཨཱཿ བདག་ཅག་འགྲོ་བའི་དོན་མཛད་ཕྱིར༔ སླར་ཡང་འབྱོན་པར་མཛད་དུ་གསོལ༔ བཛྲ་མུཿ དེ་ནས་མེ་ལྷ་ལྔར་བཞིན་གསལ༔ ཕྱི་ནང་གསང་མཆོད་སྔགས་འབུལ་མཐར༔ གཤེགས་སྐྱེམས་འབུལ་བ་ནི༔ ཨོཾ་ཨགྣཱ་ཡེ་སརྦ་པཱུ་ཛ་ཁཱ་ཧིཿ ལན་བདུན་གྱིས་ཕུལ་ནས་རྫས་རྣམས་རྫོགས་མཐར་གོང་བཞིན་མཆོད་བསྟོད་བྱ༔ ཐབ་ཏུ་ཡུངས་དཀར་གཏོར་ནས་ཡིག་བརྒྱ་བརྗོད༔ དེ་ནས་གཤེགས་སོལ་ནི༔ ཨོཾ༔ ཁྱེད་ཀྱིས་སེམས་ཅན་དོན་ཀུན་མཛད༔ ལས་རྣམས་འགྲུབ་པའི་དངོས་གྲུབ་སྩོལ༔ མི་གནས་དབྱིངས་སུ་གཤེགས་ནས་ཀྱང༔ སླར་ཡང་འབྱོན་པར་མཛད་དུ་གསོལ༔ བཛྲ་མུཿ ཡེ་ཤེས་པ་གཤེགས༔ དམ་ཚིག་པ་འབར་བའི་རྣམ་པར་གྱུར་ནས་བགེགས་རྣམས་ ༣༩༤༽ གཞོམ་པར་བསམ༔ དེ་ནས་བསྔོ་བ་ནི༔ ཧོཿ བཅོམ་ལྡན་དབང་གི་ལྷ་མོའི་དཀྱིལ་འཁོར་དུ༔

བདུད་རྩིསྲེག་བླུགས་ཕུལ་བའི་བསོད་ནམས་དང༔ དམིགས་བཅས་དམིགས་མེད་དགེ་བསགས་ཐམས་ཅད་ཀུན༔ མར་གྱུར་འགྲོ་བ་སེམས་ཅན་ཡོངས་ལ་བསྔོ༔ དེ་ནས་སྨོན་ལམ་ནི༔ ཧོཿ བཅོམ་ལྡན་རིག་བྱེད་ལྷ་མོ་ལ༔ འགྲོ་རྣམས་སྡུག་བསྔལ་ལས་སྒྲོལ་ཕྱིར༔ བདག་གིས་ཇི་ལྟར་སྨོན་པ་བཞིན༔ སྲིད་ཞིའི་དཔལ་འབྱོར་དབང་ཐོབ་ནས༔ ལྷ་མོ་ཁྱེད་ཞལ་མཇལ་བ་དང༔ བདེ་ཆེན་དག་པའི་ཞིང་ཁམས་སུ༔ གདོད་མའི་གཞི་ལ་སངས་རྒྱས་ཤོག༔ དེ་ནས་བཀྲ་ཤིས་ནི༔ ཧཱུྃ་ཧྲཱིཿ རྩ་གསུམ་ལྷ་ཡི་ཐུགས་རྗེ་དང༔ རིག་བྱེད་ལྷ་མོའི་བྱིན་རླབས་ཀྱིས༔ སྲིད་ཞིའི་ཕུན་ཚོགས་བཀྲ་ཤིས་གང༔ བདག་ཅག་རྣམས་ལ་དེང་འདིར་ཤོག༔ ལས་རྗེས་མི་མངོན་གསང་བར་བྱ༔ འདི་ནི་ཤིན་ཏུ་གསང་བའི་ཆོས༔ རྣལ་འབྱོར་ལམ་གྱི་ཚོགས་རྫོགས་ནས༔ ལས་བཞིའི་ཕྲིན་ལས་ཐོགས་མེད་འགྲུབ༔ ཁྱད་པར་བསྟན་གཉིས་འཛིན་པ་ཡི༔ སྐྱེས་བུ་རྣམས་ཀྱི་བསྟན་པའི་བཙས༔ མཆོག་གི་ཡིད་བཞིན་ནོར་དང་མཚུངས༔ རྩོལ་མེད་གང་འདོད་དངོས་གྲུབ་ཐོབ༔ བདེན་བརྫུན་ལག་ཏུ་ལོངས་དང་གསལ༔ པདྨ་བདག་གི་བཀས་མི་བསླུ༔ དཀོན་པའི་ཆོས་ཟབ་ལམ་མཆོག་གྱུར༔ སྐུ་གསུང་ཐུགས་ཀྱི་རྒྱ་ཡོད༔ ས་མ་ཡ༔ ༣༩༥༽ ཨེ་མ་ཤིན་ཏུ་ཟབ་པ་ལས་ཀྱང་ཆེས་ཟབ་པ༔ པདྨའི་ཐུགས་དམ་མཁའ་འགྲོའི་སྙིང་གི་ཁྲག༔ ཚག་མེད་ཐེམ་ཡིག་མེད་པའི་ཟབ་ཆོས་ལས༔ ཡིད་བཞིན་ནོར་བུ་ལྟ་བུའི་གདམས་པ་འདི༔ མཚོ་རྒྱལ་ཁྱོད་ཀྱི་ཐུགས་དམ་མཐིལ་དུ་ཟུངས༔ རྡོ་རྗེ་ཞི་བ་མཚོ་ལ་བརྡ་དབང་བསྐུར༔ ད་ལྟ་མ་སྤེལ་རིན་ཆེན་གཏེར་དུ་སྦོས༔ མ་འོངས་འདུས་ངན་སྙིགས་མའི་མར་གཤམ་ལ༔ འགྲོ་རྣམས་དབུལ་ཞིང་བདེ་སྐྱིད་ཆུང་བ་དང༔ མི་འདོད་རྐྱེན་ངན་ནད་གདོན་མ་ངེས་འབྱུང༔ བསྟན་འཛིན་སྐྱེས་བུའི་འདུལ་བྱ་མཛད་ཕྲིན་ཉམས༔ དམག་འཁྲུགས་མུ་གེ་ཆར་ཆུ་དུས་མི་སྙོམས༔ ལོ་འབྲས་བཅུད་ཉམས་འཕེལ་སྟོབས་ནུས་པ་ཆུང༔ ནང་དམེ་འཐབ་རྩོད་དུས་ངན་རང་རྟགས་ངོམས༔ དེ་དུས་མཁའ་འགྲོ་གསང་བའི་ཟས་ཆོས་འདི༔ མི་བསྲུན་བདུད་ཁམས་འདུལ་ཕྱིར་ཁྱོད་སྤྲུལ་ནི༔

དཱི་པཾ་ཏཱ་རེ་སུ་ཁ་བཛྲ་རྩལ༔ ང་སྤྲུལ་ཐབས་མཆོག་དཔའ་བོ་དང་འཕྲད་ནས༔ སྨོན་ལམ་གཏད་རྒྱ་སད་ནས་ཆོས་འདི་བཏོན༔ འགྲོ་དོན་ཤར་དང་ལྷོ་ནས་རིམ་གྱིས་འབྱུང༔ ཐབས་གྲོགས་ཆོས་བདག་སྨོན་ལམ་དབང་གིས་འཕྲད༔ པདྨ་རྫོང་ནས་གསེར་གྱི་ཕ་ཝཾ་འབྱུང༔ བུ་སློབ་སྟོང་ཕྲག་བློ་སེམས་ཆོས་ལ་བཙུད༔ རྡོ་རྗེའི་རྫོང་ལ་སྨོན་ལམ་དབང་གིས་འགྲོད༔ ཆོས་འདིའི་བསྟན་པ་མཐར་རྒྱས་ཡུན་བརྟན་འགྱུར༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ སྐལ་མེད་ལོག་ལྟ་ཅན་དང་འདི་མ་འཕྲད༔ རང་རྒྱལ་འདོད་སྲེད་ ༣༩༦༽