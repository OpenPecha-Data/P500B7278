༣༦༣༽ དུས་གསུམ་རྒྱལ་བའི་སྤྱི་གཟུགས་ཧེ་རུ་ཀ །གཏན་གྱི་སྐྱབས་མགོན་པདྨ་ལས་འབྲེལ་རྩལ། །བྱང་ཆུབ་བར་དུ་རིགས་ཀྱི་བདག་པོར་བཞུགས། །བདག་རྒྱུད་ཆོས་དང་འདྲེས་པར་མཛད་དུ་གསོལ། །ཉོན་དང་སྔོན་སྨོན་ལས་འཕྲོ་ཅན། །ཡང་དག་ལམ་ལ་འཇུག་སྤྲོ་ན། །མཚན་ལྡན་དགེ་བའི་བཤེས་གཉེན་བསྟེན། །མཉེས་གསུམ་བསྒྲུབ་ལ་དགོངས་སྤྱོད་སློབས། །བློ་ལྡོག་བཞི་ཡིས་རང་རྒྱུད་སྦྱོངས། །བླང་དོར་གནས་ལ་མཁས་པར་གྱིས། །ཕ་ཡུལ་སྲིན་པོའི་གླིང་དང་མཚུངས། །བྱས་ཚད་ངན་སོང་འཁོར་བའི་རྒྱུ། །བདེ་མེད་སྡུག་བསྔལ་རིན་གྱིས་ཉོ། །ཕུད་བྱེད་དུག་སྦྲུལ་ཚང་ལྟ་བུར། །ལས་འབྲས་བསླུ་མེད་རང་ལ་སྨིན། །དེ་ཕྱིར་འཁོར་བའི་བྱ་བ་ལ། །སྙིང་པོ་མེད་པའི་དོན་ལ་སེམས། །རྐྱེན་བྲལ་ཡོན་ཏན་འབྱུང་བའི་གནས། །མི་མེད་དབེན་པའི་རི་སུལ་དུ། །སྙིང་ནས་ཆོས་ཤིག་བསྒྲུབ་ནུས་ན། །སྙིང་པོའི་དོན་དེ་མཐོང་ལགས་བསམ། །རང་རིག་འོད་གསལ་འདུས་མ་བྱས། །བཅོས་བསྒྱུར་བློ་ཡིས་མ་བྱེད་པར། །རིག་སྟོང་བརྗོད་བྲལ་ངང་དུ་ཞོག །མངོན་གྱུར་ཆེན་པོ་ལྟ་བའི་གནད། ༣༦༤༽།ཆོས་ཉིད་གཏིང་གསལ་དབུས་མཐའ་བྲལ། །སྐུ་དང་ཡེ་ཤེས་གཞི་རུ་རྫོགས། །འབད་རྩོལ་སྤྲོས་པ་བྲལ་བ་ཡི། །འཁོར་འདས་ཆོས་རྣམས་རིག་པའི་བབས། །གསལ་སྟོང་གཉིས་མེད་ཡེ་ཤེས་ཆེ། །སྒོམ་འཛིན་ལས་འདས་སྒོམ་པའི་གནད། །གང་ཤར་སྤང་བླང་ཡུལ་ལས་འདས། །ཡེ་ཤེས་ཆེན་པོའི་རོལ་པར་ཤར། །གཟུང་འཛིན་གཉིས་སྣང་དབྱིངས་སུ་ནུབ། །མ་བཅོས་བཞག་པ་སྤྱོད་པའི་གནད། །དོན་ལ་རང་བྱུང་ཡེ་ཤེས་ཉིད། །བློ་འདས་ཡེ་གྲོལ་ཆེན་པོ་ལ། །ལྟ་སྒོམ་སྤྱོད་པའི་ཚིག་ལས་འདས། །སྐུ་གསུམ་མཉམ་ཉིད་འོད་གསལ་ཀློང༌། །རང་རིག་མངོན་གྱུར་འབྲས་བུའི་གནད། །དེ་བཞིན་རྒྱུན་དུ་ཉམས་ལེན་རེམ། །མི་གནས་གཏན་སྲིད་ཚེ་འདི་རུ། །ཟིན་པར་འགྱུར་བ་གདོན་མི་ཟ། །དེ་སྐད་དད་ལྡན་ཨ་སྟག་གིས། །བསྐུལ་བ་ཟབ་ཕྱིར་སྙོམས་ལས་པ། །བདེ་ཆེན་བདེ་བའི་རྡོ་རྗེས་བྲིས།

དགེའོ།། ཀ་དག་རིག་པ་ཟང་ཐལ་འདི། ཁ་དོག་ལས་འདས་འོད་གསལ་ངང༌། །ག་ལེར་མ་བཅོས་རང་བབས་ཀློང༌། །ངར་འཛིན་མདུད་རྒྱ་དབྱིངས་སུ་བོར། །མ་བཅོས་མ་བསྒྱུར་རང་བྱུང་གི །ཡེ་ཤེས་ཆེན་པོར་ཉམས་བླངས་ན། །ཀུན་བཟང་དགོངས་པ་མངོན་གྱུར་ནས། ༣༦༥༽།རང་གནས་འབྲས་བུ་ཨེ་མ་ཧོ། །དེ་སྐད་བླ་མ་སྐྱབས་ཀྱི་ངོར། །སུ་ཁའི་མིང་གིས་བྲིས་པའོ།། དགེའོ།། ཀུན་ཏུ་བཟང་དང་དབྱེར་མེད་པའི། །འདྲེན་མཆོག་པདྨ་ལས་འབྲེལ་ལ། །གསོལ་བ་འདེབས་སོ་ཐུགས་རྗེས་གཟིགས། །བདག་རྒྱུད་སྨིན་གྲོལ་བྱིན་གྱིས་རློབས། །ཨེ་མ་གསོན་དང་སྐལ་ལྡན་ལགས། །རང་བྱུང་རིག་པ་བྱང་ཆུབ་སེམས། །སྤྲོས་བྲལ་རྣམ་ཐར་གསུམ་དང་ལྡན། །སྐུ་དང་ཡེ་ཤེས་བདག་ཉིད་དཔལ། །འཁོར་འདས་གཉིས་མེད་འུབ་ཆུབ་ཀློང༌། །ཇི་བཞིན་རྟོགས་པ་ལྟ་བ་ལགས། །མ་བཅོས་ཐ་མལ་ཤེས་པ་འདི། །ཟང་ཐལ་འབད་རྩོལ་བློ་བྲལ་ངང༌། །གང་སྣང་ཡེ་ཤེས་ཆེན་པོའི་གཤིས། །རང་བབས་མངོན་གྱུར་སྒོམ་པ་ལགས། །གང་ཤར་མ་བཅོས་གཉུག་མའི་ཀློང༌། །སྤང་བླང་ཡེ་ཟད་རྟོག་གཉིས་བྲལ། །ཡུལ་སྣང་ཐུག་ཕྲད་རྗེན་པར་གློད། །ཤར་ཆ་ཡེ་ཤེས་ལམ་དུ་ཁྱེར། །འཛིན་ཞེན་རང་གྲོལ་ནམ་མཁའ་ཆེ། །མ་བཅོས་ངང་བཞག་སྤྱོད་པ་ལགས། །ནང་གསལ་ཐིམ་ལ་མ་རྨུགས་པའི། །ངོ་བོ་རང་བཞིན་ཐུགས་རྗེའི་བདག །རང་བྱུང་རིག་པ་ཆོས་ཀྱི་སྐུ། །མི་གནས་མི་འགྱུར་ཡེ་ཤེས་ངང༌། །སྤང་ཐོབ་བྲལ་ ༣༦༦༽བ་འབྲས་བུ་ལགས། །ངོ་བོ་གཅིག་ལ་ལྡོག་པའི་ཚུལ། །ལྟ་སྒོམ་སྤྱོད་འབྲས་ལམ་གནད་འདི། །བྱ་བྲལ་ཤེས་རབ་འོད་ཟེར་གྱིས། །དབང་མདོག་རིན་ཆེན་སྐྱེས་བཅས་ངོར། །མདོ་མེད་འཆོལ་མོ་སྤྲང་འཁྱམས་པ། །སུ་ཁ་བཛྲ་རྩལ་གྱིས་བྲིས། དགེའོ།། ཀྱེ་མ་གསོན་དང་ཤཱི་ལ་བཛྲ། །སྡུག་བསྔལ་འཁོར་བའི་གྲོང་ཁྱེར། །འཇིག་ལུགས་འདི་ལ་ལྟོས་དང༌། །སྔ་སོར་ཡོད་པའི་དཔའ་བོ། །ད་ནི་མཐོང་ཐོས་ཙམ་མེད། །ན་ནིང་ཡོད་པའི་སྙིང་སྡུག །ད་ལོ་མི་སྣང་ཡིབ་སོང༌། །ཞལ་གྱི་དཀྱིལ་འཁོར་དྲན་ཚེ། །གསལ་བྱེད་ཆུ་རྒྱུན་འབེབས་བྱུང༌། །གསུང་གིས་བྱམས་སྐྱོང་དྲན་དུས། །འདུག་ཐབས་མེད་པ་ཨོ་ཨོ། །ཐུགས་ཀྱི་བརྩེ་གདུང་དྲན་དུས། །འདིར་སྣང་བྱ་བས་ཅི་བྱེད། །དཔའ་བོ་ཉིད་དང་དབྱེར་མེད། །འཁོད་པའི་སྨོན་ལམ་དྲན་འདུག

།འཁོར་སློབ་གདུལ་བྱའི་ཞིང་ས། །ད་ནི་འདུས་བྱས་གྱུར་འདུག །ཚེ་གང་འགྲོགས་པའི་གཏན་གྲོགས། །ད་ནི་ཚེ་སྡུག་སོང་འདུག །ཆོས་མཐུན་གཞུང་བཟང་བསམ་པ། །ད་ནི་སྡུག་སེམས་གང་འདུག །ཅི་དང་ཅི་ལ་བསམ་ཡང༌། །ད་ནི་དགོས་པ་མ་བྱུང༌། །ས་ག་ཟླ་བ་འབོད་པའི། །དུས་སུ་མི་ ༣༦༧༽སྣང་ཡིབ་བསམ། །ལས་དབང་ངན་པ་མ་ཟད། །ད་དུང་ཡུན་རིང་འདུག་ཐང༌། །ཨ་ལ་ཀུ་རེ་ཡིན་ནོ། །སྙིང་གི་བུ་མཆོག་ཁྱོད་དང༌། །འབྲལ་མེད་ལོ་ཤས་འདུག་སྙམ། །ཡང་ཡང་སེམས་ལ་བཅག་ཡོད། །སྣང་སྲིད་འཁོར་འདས་ཆོས་ཀུན། །གཉིས་མེད་རིག་པར་རྟོགས་ན། །ཚད་ལྡན་དཔའ་བོ་མཆོག་ཉིད། །ཐག་རིང་ཞིག་ལ་མི་སྣང༌། །རང་བྱུང་རིག་པ་དེ་ཀ །ཐབས་མཆོག་རྒྱལ་པོ་ལོས་ཡིན། །རིག་སྟོང་བདེ་བ་ཆེན་པོར། །ནམ་ཡང་འབྲལ་བ་མེད་དོ། །དེ་སྐད་སྙིང་མེད་བུ་མོ། །སུ་ཁ་བཛྲ་རྩལ་གྱིས། །ཤཱི་ལ་བཛྲའི་དྲུང་དུ། །ཡི་མུག་གླུ་རུ་དྲངས་ནས། །ཡི་གེའི་རིས་སུ་ཕུལ་ལོ། དགེའོ།། ཀྱེ་མ་ཀྱེ་ཧུད་འཇིག་རྟེན་འཁོར་བའི་ཆོས། །གང་ལ་བསམ་ཡང་སྐྱོ་བ་སྐྱེ་བའི་རྒྱུ། །ཅི་ལ་བསམ་ཡང་མི་རྟག་འཇིག་པའི་ཆོས། །སྔ་སོར་གཟའ་ཚང་ཚོང་འདུས་མགྲོན་པོ་འདྲ། །འདུས་པའི་མཐའ་མ་བྲལ་ལུགས་འདི་ལ་ལྟོས། །རྒྱུ་ནོར་ལོངས་སྤྱོད་རྩྭ་ཁའི་ཟིལ་པ་འདྲ། །གསོགས་པའི་མཐའ་མ་འཛད་ལུགས་འདི་ལ་ལྟོས། །བརྩེ་བའི་སྙིང་གྲོགས་ནམ་མཁའི་འཇའ་ ༣༦༨༽ཚོན་འདྲ། །འགྲོགས་པའི་མཐའ་མ་བྲལ་ལུགས་འདི་ལ་ལྟོས། །གཅེས་པའི་བུ་ཕྲུག་ལ་ཁའི་ན་བུན་འདྲ། །བསྐྱངས་པའི་མཐའ་མ་བྲལ་ཚུལ་འདི་ལ་ལྟོས། །དགའ་བའི་མཆེད་གྲོགས་དབྱར་གྱི་མེ་ཏོག་འདྲ། །འཚོགས་པའི་མཐའ་མ་འཐོར་ལུགས་འདི་ལ་ལྟོས། །འུ་ཅག་མ་བུ་སྔོན་གྱིས་ལས་ཀྱིས་འདུས། །ཅི་ཡོང་ཆ་མི་ཆོད་པའི་དུས་ལ་ལྟོས། །ད་ནི་ཅིས་ཀྱང་འཁོར་བར་སྙིང་པོ་མེད། །སྙིང་པོ་ཡོད་པ་དམ་པའི་ལྷ་ཆོས་རེམ། །རང་རིག་བླ་མར་རྟོགས་པའི་གདམས་པ་འདི། །ཕ་གཅིག་རྟོགས་ལྡན་བླ་མའི་དྲིན་གྱིས་ཐོས། །ད་ནི་ཡལ་བར་མ་དོར་ཉམས་ལེན་མཛོད། །མི་ཚེའི་ལྷག་མ་སྙིང་པོའི་ཆོས་ལ་དྲིལ། །རང་གཞན་དོན་གཉིས་འགྲུབ་པའི་དཔལ་ཆོས་སྒྲུབས། །བླ་མའི་སྐུ་ཡི་བྱིན་རླབས་ལུས་ལ་ཞུགས། །ལུས་སྣང་ལྷ་སྐུར་སྨིན་པའི་གདམས་པ་ཐོབ། །བླ་མའི་གསུང་གི་བྱིན་རླབས་ངག་ལ་ཞུགས། །འབྱིན་འཇུག་རླུང་སྔགས་ཡི་གེའི་རོལ་པར་ཤར། །བླ་མའི་ཐུགས་ཀྱི་བྱིན་རླབས་ཡིད་ལ་ཞུགས། །ཆོས་ཉིད་དོན་མཐོང་ཐུགས་ཡིད་གཅིག་དྲིལ་ངང༌། །འཁོར་འདས་དག་མཉམ་ཆེན་པོའི་གདིང་ཞིག་ཐོབ། །དེ་སྐད་དགའ་སྐྱོ་འདྲེས་མའི་འཆལ་གཏམ་འདི། །སྙིང་མེད་བུ་མོ་བདེ་བའི་

༣༦༩༽རྡོ་རྗེ་ཡིས། །སྙིང་གི་བུ་མཆོག་ཤཱི་ལ་བཛྲ་ལ། །སྙིང་གཏམ་སྡུག་གཏམ་ཚུལ་དུ་ཕུལ་བའོ།། དགེའོ།། རྗེ་འགྲོ་བའི་མགོན་པོ་ཐུགས་རྗེ་ཅན། །ཀུན་མཁྱེན་པདྨ་ལས་འབྲེལ་རྩལ། །ལས་ངན་བདག་ལ་ཐུགས་རྗེས་གཟིགས། །ངས་བསམ་ཞིང་བསམ་ན་སྐྱོ་བ་སྐྱེས། །དྲན་ཞིང་དྲན་ན་མཆི་མ་འཁྲུགས། །སྔོན་ལས་འཕྲོ་ལྡན་པས་ཁྱེད་དང་མཇལ། །ཡུན་རིང་དུ་ཐུགས་ཀྱིས་བརྩེ་བས་བསྐྱངས། །ད་ལས་ངན་ང་ལུས་ངན་དམན་པ་ཡི། །ཕ་ཁྱེད་དང་འགྲོགས་པའི་སྐལ་བ་ཞན། །གསུང་ཟབ་པའི་གདམས་པ་ཆེར་ལྡན་ཀྱང༌། །བདག་བློ་ཆུང་དམན་པའི་སྣོད་མ་ལྡན། །གྲོགས་བརྩེ་བའི་མཆེད་གྲོགས་ཀུན་བཞུགས་ཀྱང༌། །རང་གཅིག་པུར་རྒྱུས་མེད་ས་མཐར་སྤྱུགས། །ངོ་ཤེས་པ་རྩ་ཤིང་ཆུ་ལས་མེད། །ཕ་དྲིན་ཆེན་བླ་མའི་ཞལ་ངོ་ཡིབ། །ད་གདམས་ངག་དཔེ་ཆར་རེ་དགོས་ཤར། །ལམ་སྟོན་མཁན་བླ་མ་གཅིག་ཀྱང་མེད། །རང་སེམས་རང་གིས་སྐྱོང་དགོས་བྱུང༌། །སྙིང་བརྩེ་བའི་ཉམས་མྱོང་ཞུ་ས་མེད། །སྐུ་མི་སྣང་གདུང་འབོད་བྱེད་དགོས་བྱུང༌། །སྨིན་གྲོལ་གྱི་གདམས་པ་ཞུ་ས་མེད། །རང་སེམས་བླ་མར་རེ་དགོས་བྱུང༌། ༣༧༠༽།དངོས་འབྱོར་གྱི་མཆོད་པ་ཕུལ་ས་མེད། །ཡིད་མོས་པའི་མཆོད་པ་འབུལ་དགོས་བྱུང༌། །ཞལ་དཀྱིལ་འཁོར་མཇལ་བའི་སྐལ་བ་མེད། །འཇིམ་སངས་རྒྱས་སྤྱན་མར་རེ་དགོས་བྱུང༌། །སྐུ་གཟི་བརྗིད་ལྡན་པ་མཐོང་རེག་བྲལ། །ཡིད་མུན་སྒོམ་རྨི་ལམ་རེ་དགོས་འབྱུང༌། གསུང་བྱམས་པའི་བདུད་རྩི་ཞུ་ས་མེད། །ཞལ་རྒྱུན་གྱི་དཔེ་ཆ་བྲི་དགོས་བྱུང༌། །ཐུགས་བརྩེ་བའི་དགོངས་ཉམས་ཞུ་ས་མེད། །སྟོང་པ་གཉིས་བློ་ཡིས་བཞག་དགོས་བྱུང༌། །སྒོ་གསུམ་གྱི་བྱ་བ་དྲི་ས་མེད། །ད་རང་མགོ་གར་ཐོན་བྱེད་དགོས་བྱུང༌། །ཟས་གང་ཡོད་དངོས་སུ་འབུལ་ས་མེད། །ཕུད་ཙམ་གྱིས་མཆོད་པ། བླ་མའི་ཐུགས་རྣམ་པར་མི་རྟོག་པའི་ཡེ་ཤེས་ཆེན་པོའི་སྟོང་ཉིད་དང༌། རང་གི་རིག་པ་བཞི་ཆ་གསུམ་བྲལ་གྱི་སྟོང་པའི་ཡེ་ཤེས་གཉིས་དབྱེར་མེད་དུ་བཞག་པ།

འབུལ་དགོས་བྱུང༌། །ད་ཅི་ལ་བསམ་ཡང་རྗེ་ཉིད་དྲན། །གོས་བཟང་པོ་ཡོད་ཀྱང་འབུལ་ས་མེད། །ཚིག་སྙན་པོ་ཐོས་ཀྱང་ཞུ་ས་མེད། །ཉམས་རྟོགས་པ་འཆར་ཡང་ཞུ་ས་མེད། །ལས་སྐྱིད་སྡུག་བྱུང་ཡང་འདྲི་ས་མེད། །ཡིད་སྡུག་གི་ནོན་ཀྱང་རེ་ས་མེད། །ལས་གང་ལ་བསམ་ཡང་སྡུག་བསྔལ་ཆེ། །ད་འཆི་ལ་རང་དབང་མེད་ངེས་ཀྱང༌། །བདག་མེད་ང་ས་མཐར་འགྲོ་དགོས་སྙམ། །སྙིང་བརྩེ་བའི་ ༣༧༡༽ཤཱི་ལ་བཛྲ་དང༌། ཁོང་མཆེད་གྲོགས་རྣམས་བློ་ཡིས་མ་ཐོངས་ནས། །སྡུག་མཐའ་དེད་བྱེད་དགོས་བདག་ལ་བྱུང༌། །ད་བསམ་ཞིང་བསམ་ན་བླ་མ་དྲན། །རྗེ་དུས་གསུམ་སངས་རྒྱས་ཁོང་རང་དྲན། །རྗེ་ཀུན་བཟང་པདྨ་ལས་འབྲེལ་རྩལ། །ཐུགས་བརྩེ་བ་ཆེན་པོས་དགོངས་མཛོད་ལ། །བདག་དེང་ནས་སྐྱེ་བ་ཐམས་ཅད་དུ། །ཕ་ཁྱེད་ཀྱིས་འབྲལ་མེད་རྗེས་བཟུང་ནས། །གནས་དག་པ་ཞིང་མཆོག་གང་ཡང་རུང༌། །རྗེ་ཁྱེད་ཀྱི་འཁོར་གྱི་ཐོག་མ་རུ། །བདག་འདྲེན་སྟོན་བསུ་མ་མ་མཛད་ན། །དུས་བཅུ་གསུམ་འབྲེལ་བའི་དགོས་པ་ཆུང༌། །ད་བསླུ་མེད་བདེན་གཉིས་མཐུ་སྟོབས་ཀྱིས། །ཕ་ཁྱེད་དང་དབྱེར་མེད་འགྲུབ་པར་ཤོག ཅེས་པ་འདི་ཕྱི་གཉིས་སྡུག་བདག་ལྟ་བུའི་ལས་ངན་པ་འདི་ལ་ཞེ་ཁྲེལ་ནས་ཡིད་ཤིན་རུ་སྐྱོ་བ་བཟོད་བླག་མེད་པ་ཞིག་བྱུང་སྐབས་སྣང་གསལ་མཐོངས་ནས་ཡི་མུག་ཡིག་རིས་སུ་བྲིས་ཏེ་བདག་མེད་བདེ་བའི་རྡོ་རྗེས་ཤཱི་ལ་བཛྲ་ལ་ཕུལ་བའོ།། དགེའོ།། ཀྱེ་མ་ཀྱེ་ཧུད་བདག་གི་མགོན་གཅིག་པུ། དུས་རྣམས་ཀུན་ཏུ་རྗེས་སུ་མ་བཟུང་ན། ཁོ་མོ་བདག་འདྲའི་ལས་ངན་ག་ལ་ཡོད། །སྐྱབས་དང་རེ་ས་ཁྱེད་མིན་བདག་ལ་མེད། །དུས་ ༣༧༢༽ཀུན་རྒྱུན་ཆད་མེད་པར་རྗེ་ཁྱོད་དྲན། །གསལ་བྱེད་དབང་སྒོར་ཆུ་རྒྱུན་ཆད་པ་མེད། །འདིར་སྣང་འདུག་ཐབས་བློ་གཏད་བཅའ་ས་བྲལ། །འཇམ་འཇམ་ཚིག་གིས་འབྲིད་མཁས་མང་ན་ཡང༌། །དཔའ་བོ་ཁྱེད་འདྲའི་གྲོགས་མཆོག་ཤིན་ཏུ་དཀོན། །བརྩེ་བའི་ཚུལ་གྱིས་གཅེས་པར་བསྐྱངས་ན་ཡང༌། །ས་ལམ་བགྲོད་པའི་ཤིང་རྟ་ཁྱེད་འདྲ་དཀོན། །འབྱིན་འཇུག་རླུང་གི་འཁྲུལ་འཁོར་རྩལ་ལྡན་ཡང༌། །རླུང་བཅུར་དབང་འབྱོར་དཔའ་བོ་ཁྱེད་འདྲ་དཀོན། །སྤྲོས་བཅས་བསྐྱེད་རིམ་ཅུང་ཟད་ལྡན་ན་ཡང༌། །ཨ་ནུའི་དགོངས་བཅུད་མཐར་ཕྱིར་ཁྱེད་འདྲ་དཀོན། །རྟེན་འབྲེལ་ཐབས་མཁས་ཐབས་གྲོགས་མང་ན་ཡང༌། །ནང་དོན་ཡེ་ཤེས་མངོན་སུམ་སྟོན་མཛད་པ། །ཡིད་བཞིན་ནོར་བུ་ལས་ལྷག་ཁྱེད་ལྟ་བུ།

ཁོ་མོ་བདག་འདྲས་སྔར་ཡང་མ་རྙེད་ལ། །ཕྱིས་ཀྱང་ཁྱེད་འདྲ་རྙེད་པ་ལྟ་ཅི་སྨོས། ཁྱེད་ཀྱི་ཐུགས་རྗེའི་འོད་ཟེར་རབ་གཡོས་པས། །བདག་གི་འཁྲུལ་སྣང་བཙན་ཐབས་ཉིད་དུ་དག །སྣང་གྲགས་རིག་གསུམ་སྐུ་གསུང་ཐུགས་སུ་སྨིན། །རྩ་རླུང་ཐིག་ལེ་དཀྱིལ་འཁོར་ཆེན་པོར་རྫོགས། །ལྷུན་གྲུབ་སྐུ་དང་ཡེ་ཤེས་མངོན་གྱུར་ནས། །རང་སྣང་དོན་གྱི་འོག་མིན་ཆེན་པོ་རུ། བླ་མ་ཁྱེད་དང་སྐད་ཅིག་མི་འབྲལ་ཞིང༌། ༣༧༣༽།ཟུང་འཇུག་གཞོན་ནུ་བུམ་སྐུར་སངས་རྒྱས་ཤོག ཅེས་གསོལ་བ་བཏབ་མཐར་འོད་མཐིང་གི་རྣམ་པར་མི་སྣང་བར་གྱུར། དེ་ལྟར་སེམས་ཀྱི་རི་མོ་སྣ་ཚོགས་པ། །དགོས་མེད་རྫུན་གཏམ་དོན་འབྲས་མེད་མོད་ཀྱང༌། །སྙིང་གི་བུ་མཆོག་ཤཱི་ལ་བཛྲ་གྱི། །མྱ་ངན་བསལ་ཕྱིར་མ་ཡི་གསང་ཚིག་རྣམས། །སྦས་གསང་མེད་པར་གང་ཤར་ཡི་གེར་བྲིས། །ངེད་ཅག་ཐབས་ཤེས་སྨོན་ལམ་འཕྲོ་ལྡན་པས། །ཚེ་རབས་ཀུན་ཏུ་འབྲལ་མེད་ལྷན་དུ་འཚོགས། ཁྱོད་ཀྱང་ལས་འཕྲོ་བཟང་པོའི་སྟོབས་ཤུགས་དང༌། །སྙིང་གི་བུ་བཞིན་བརྩེ་བས་རྗེས་བཟུང་ཕྱིར། །ནམ་ཡང་འབྲལ་མེད་བླ་མ་ཡབ་ཡུམ་མཇལ། །ངེས་ཚིག་བསླུ་བ་མེད་དོ་སྙིང་གི་བུ། །ཡིད་བཞིན་ནོར་བུ་ནམ་མཁའི་འཇའ་དང་འདྲ། །བུ་མོ་ང་ནི་རི་རྩེའི་ན་བུན་འདྲ། །སྙིང་གི་བུ་ཁྱོད་དབྱར་གྱི་མེ་ཏོག་འདྲ། །གྲྭ་འཁོར་ལོངས་སྤྱོད་རྩྭ་ཁའི་ཟིལ་པ་འདྲ། །ཐ་དད་སོ་སོའི་རྣམ་པ་ཅི་འཆར་ཡང༌། །སྒྱུ་འཕྲུལ་དྲྭ་བའི་རོལ་པ་ལས་མ་འདས། །ཐམས་ཅད་ཆོས་དབྱིངས་ཆེན་པོའི་ངང་དུ་འདུས། །ཐ་དད་གཉིས་སུ་འཛིན་པའི་ཡུལ་ལས་འདས། །རང་བྱུང་རིག་པ་དོན་དམ་བླ་མ་ནི། །སྐུ་གསུམ་མཉམ་ཉིད་ཆེན་པོའི་ངོ་བོར་ ༣༧༤༽བཞུགས། །སྒོ་གསུམ་གཅིག་དྲིལ་ངང་ནས་གསོལ་བ་ཐོབས། །ཐུགས་ཡིད་གཅིག་འདྲེས་དབང་བཞིའི་དངོས་གྲུབ་ཐོབ། །སངས་རྒྱས་གཞན་ཚོལ་མི་དགོས་དགོངས་པ་ལོན། །དེ་སྐད་བདེ་བའི་རྡོ་རྗེས་བྲིས་པ་དགེ །རྟོགས་ལྡན་བླ་མའི་དྲིན་གྱིས། །རང་རིག་མངོན་དུ་གྱུར་ཚེ། །བཅོས་བསྒྱུར་བློ་ཡིས་མ་བཅིངས། །རང་བབས་ངང་དུ་སྐྱོངས་དང༌། །ཆོས་སྐུའི་གཏན་སྲིད་ཟིན་ངེས།

ཅེས་པའང་བཛྲ་མིང་གིས་སོ།། 

༣༧༥༽ དབང་གི་རྣམ་བཤད་ནི། དབང་གི་ངོ་བོ། ངེས་ཚིག དབྱེ་བ། ཐོབ་པའི་ཕན་ཡོན། མ་ཐོབ་པའི་ཉེས་དམིགས་དང་ལྔ་ལས། ངོ་བོ་ལ་རྒྱུ་གཉིས་དང་རྐྱེན་བཞི། རྒྱུ་གཉིས་ནི་སློབ་དཔོན་དང་སློབ་མའོ། ཡེ་གཞི་ཀུན་ཏུ་བཟང་པོ་རྡོ་རྗེ་སློབ་དཔོན་དུ་ཤར་བ་དང༌། རིག་པ་རང་བྱུང་གི་ཡེ་ཤེས་སློབ་མའི་རྒྱུད་ལ་ཡོད་པ་གཉིས་ཀྱིས་རྒྱུ་བྱས། མཆན། རྐྱེན་བཞི་ནི། དམིགས་པའི་རྐྱེན། བླ་མའི་ཐུགས་རྣམ་པར་མི་རྟོག་པའི་ཡེ་ཤེས་ཀྱི་དབྱིངས་བཞུགས་ཀྱི་དཀྱིལ་འཁོར་རྣམས་སྤྱན་དྲངས་ནས་སློབ་མའི་རྒྱུད་ལ་བསྟིམ་ནས་སྒོ་གསུམ་རྡོ་རྗེ་གསུམ་གྱི་དཀྱིལ་འཁོར་དུ་བརླབས་ནས་དག་རྫོགས་སྨིན་གསུམ་མཐར་ཕྱིན་པ་ལའོ། རྫས་ཀྱི་རྐྱེན། མཚན་བཅས་རྟེན་འབྲེལ་རྫས་ལ་བརྟེན་ནས། མཚན་མེད་ཀྱི་ཡེ་ཤེས་མངོན་དུ་གྱུར་པར་བྱེད། མཆན། དཀྱིལ་འཁོར་གྱི་རྐྱེན། སྣང་བ་ཡངས་པའི་དཀྱིལ་འཁོར་གྱི་ཀློང་དུ་འཁོར་འདས་ཀྱི་ཆོས་ཐམས་ཅད་མ་བཙལ་ཡེ་རྫོགས་ཆེན་པོར་ཡོངས་སུ་གྲུབ་པའོ།། སྔོན་སྨོན་བསོད་ནམས་བསགས་པའི་མཐུ་ལས་དད་མོས་ཀྱི་རྐྱེན་ནོ། ངེས་ཚིག་ནི། ཨ་བྷི་ཥིཉྩའི་སྒྲ་ལས་དྲངས་ན་གཏོར་བ་དང་བླུགས་པ་སྟེ། སྒོ་གསུམ་གྱི་སྒྲིབ་གཉིས་བག་ཆགས་ཐམས་ཅད་གཏོར་བ་དང༌། དབང་དོན་གྱི་ཡེ་ཤེས་ཡོན་ཏན་ ༣༧༦༽ཐམས་ཅད་རྒྱུད་ལ་འཇོག་པས་ན་བླུགས་པའོ། དབྱེ་བ་ནི། བུམ་དབང༌། གསང་དབང༌། ཤེར་དབང༌། ཚིག་དབང་སྟེ། བུམ་དབང་གིས་ལུས་ལྷ་སྐུར་བསྒོམ་པར་སྨིན། །གསང་དབང་གིས་རླུང་དང་རྫོགས་རིམ་བསྒོམ་པའི་སྐལ་བ་དང་ལྡན། །ཤེར་དབང་གིས་གཏུམ་མོའི་འོད་གསལ་བསྒོམ་པ་ལ་དབང༌། ཚིག་དབང་གིས་ཀ་དག་རྫོགས་པ་ཆེན་པོའི་དོན་མངོན་དུ་གྱུར་ནས༌། སྐུ་བཞི་ཡེ་ཤེས་ལྔའི་གོ་འཕང་མངོན་དུ་གྱུར་པར་བྱེད་པའོ། དབང་ཐོབ་པའི་ཕན་ཡོན་ནི། སྐྱེ་བ་དུ་མར་དབང་གི་སྒོ་རུ་འཇུག་ཅིང་སྨིན་གྲོལ་གྱི་སྣོད་དུ་རུང་བར་བྱེད་དོ། མ་ཐོབ་པའི་ཉེས་དམིགས་ནི། ཆོས་ཉན་པ་དང་བརྩོན་པ་དང་སྒྲུབ་པ་སོགས་ཇི་ལྟར་བྱས་ཀྱང་དབང་གི་སྨིན་གྲོལ་དུ་མ་འཇུག་པའི་རྐྱེན་གྱིས་ཤེས་རྒྱུད་གྲོལ་བར་མི་འགྱུར་བས་བསྐྱེད་རྫོགས་ཀྱི་ནུས་པ་ཞན་པ་སོགས་འབྱུང་ངོ༌།

ཤཱི་ལ་བཛྲའི་ངོར་བདེ་བའི་རྡོ་རྗེས་སོ།། ༣༧༧༽ལུང་རྟོགས་ཆོས་ཀྱི་སྤྱན་མངའ་མཆོག་སྤྲུལ་དོན་གྲུབ་རྡོ་རྗེ་ལ་ཞུ་ཡིག་ཏུ་ཕུལ་བ་བླུན་གཏམ་རིག་པའི་འདྲ་འབག་བརྗོད་པ་ནི། བདག་གིས་མཁའ་འགྲོའི་ཟབ་གནད་ཀྱི་བརྡ་ཁྲོལ་ཤིན་ཏུ་དཀའ་བའི་སྟོབས་ཀྱིས་མན་ངག་གི་དོན་རྣམས་གསལ་པོ་ཞིག་ཞུ་རྔོ་མ་གསལ་ཡང༌། རང་གི་རྟོགས་པའི་འདྲ་འབག་ལོག་པའི་སྒྲོ་བཏགས་ཅུང་ཟད་ཞུ་ན། གདོད་མའི་གནས་ལུགས་ངོ་བོ་རང་བཞིན་ཐུགས་རྗེ་གསུམ་གྱི་བདག་ཉིད་ཆེན་པོ་དེའི་ངང་ལས་གྲོལ་འཁྲུལ་གཉིས་ཀྱི་གཞི་བྱེད་པའི་ཆ་ནས་སྤྱི་གཞིར་བརྗོད་ཀྱང་གྲོལ་འཁྲུལ་གྱི་ཆས་དབྱེ་བ་ཙམ་མ་གཏོགས་གཞི་དང་གཞི་སྣང་གི་ངོ་བོ་གཅིག་པས་ན། དེ་ལྟ་བུའི་གཞིའི་རང་བཞིན་གྱི་ངང་ལས་རིག་པའི་ཆ་ཤིན་ཏུ་ཕྲ་བའི་སྟོབས་ཀྱིས་ཡེ་ཤེས་ཀྱི་རླུང་གིས་སྙིང་པོ་བསྐྱོད་དེ། གཞི་སྣང་ལྷུན་གྲུབ་ཀྱི་རོལ་པ་འཆར་ཚུལ་བརྒྱད་དུ་ཤར་བ་ལ། ཐུགས་རྗེའི་རྩལ་ལས་ཤེས་པ་གོ་མ་འགགས་པར་རང་བྱུང་བ་དེ། ཀུན་ཏུ་བཟང་པོས་སྐད་ཅིག་དང་པོ་ཉིད་ནས་ཤེས་པ་ཡུལ་ཕྱིར་མ་འཆོར་བར་རིག་པར་སྐྱེས་ཏེ། ཡེ་གཞི་སྤྲོས་པ་དང་བྲལ་བའི་དབྱིངས་ཀྱི་རང་མདངས་ ༣༧༨༽ལྷུན་གྲུབ་སྐུ་དང་ཡེ་ཤེས་ཐམས་ཅད་རང་སྣང་དུ་ཤེས་པའི་སྟོབས་ཀྱིས་གཞིར་གནས་ཀྱི་རིག་པའི་གནས་ཚུལ་དང་ཡིན་ལུགས་མཐོང་ཕན་ཆད། གཞི་རང་གི་ཆོས་ཉིད་ལ་རང་གིས་མཉམ་པར་བཞག་དང་མ་བཞག་མེད་པར་ཡེ་ཤེས་ཟང་ཐལ་བའི་འོད་གསལ་ཆེན་པོའི་ངང་དུ་གནས་པས། ཡེ་གདངས་ལྷུན་གྲུབ་ཀྱི་ལམ་སྣང་ཐམས་ཅད་རང་བཞིན་དུ་རྫོགས་པས་ལམ་དང་འབྲས་བུའི་ཆོས་ཐ་དད་གསར་དུ་བསྒྲུབ་པ་གང་ཡང་དམིགས་སུ་མེད་པའི་ཆ་ལ་ལམ་གྱི་ཐ་སྙད་ཙམ་དང༌། སྐད་ཅིག་གཉིས་པར་རང་ངོར་ནས། མཆན། འབྲས་ཆོས་ཉེར་ལྔའི་དབང་ཕྱུག་གི་དཔལ་དང་ལྡན་ཅིང་ས་ལམ་རིམ་པར་ལྟོས་མ་དགོས་པར་མཉམ་གནས་ཀྱི་ཡེ་ཤེས་ཆེན་པོ་དུས་གསུམ་ཀུན་ཏུ་འཕོ་འགྱུར་གཡོ་བ་མེད་པ། སྤྲོས་བྲལ་འདུས་མ་བྱས་པའི་དབྱིངས་ཉིད་འཁྲུལ་པར་མི་གནས།

འཁྲུལ་ཕྱིར་མི་འབྲངས་འཁྲུལ་དུ་མི་སྲིད་པའི་ཕྱིར་བཟང་པོ་སྟེ། མདོར་ན་གཞི་རང་གི་ཆོས་ཉིད་དམ་ཡོན་ཏན་ཐམས་ཅད་གཅིག་ཆར་དུ་རྗོགས་པས། འབྲས་བུའི་ཆོས་དྲུག་ལ་སོགས་པ་བརྙེས་ནས་མིག་འཕྲུལ་ལྟ་བུར་གདོད་མའི་སར་གྲོལ་བར་བསྟན་པ་ཙམ་གྱི་གོ་བ་ལས། ནང་དོན་གྱི་ཡེ་ཤེས་འདི་དང་འདིའོ་ཞེས་ཐག་ཆོད་པ་ ༣༧༩༽ཞིག་བདག་ལ་ཐོས་བསམ་གྱི་གནས་དབེན་པས་ཞུ་རྔོ་མ་གསལ་ལགས། རང་དང་མཉམ་པའི་ཐོས་ཤེས་མེད་པ་དག་ལ་འདིའི་དོན་གོ་སླ་བའི་ཆེད་དུ་རིག་མ་རིག་གི་བྱེ་བྲག་ཙམ་ལས་གཞི་ལ་ཕྱི་ནང་མེད་ཀྱང་ཡོད་ཚུལ་བསྟན་ནས། གང་ཟག་གི་རྒྱུད་ཀྱི་གནས་ལུགས་ཇི་བཞིན་པར་ངོ་འཕྲོད་པའི་ཆ་ལ་གྲོལ་གཞི་དང༌། སྣང་ངོར་འཐས་ནས་སེམས་ཀྱི་ཆ་ཙམ་ཡང་མི་ཤེས་པ་ལ་འཁྲུལ་གཞི་སྟེ། དེའི་བྱེ་བྲག་བརྒྱུད་ལྡན་བླ་མ་དམ་པའི་མན་ངག་ལ་བརྟེན་ནས་གཞི་སྐྱེ་འགགས་གནས་གསུམ་དང་བྲལ་བའི་གནས་ལུགས་ཕྱིན་ཅི་མ་ལོག་པར་མཐོང་བ་གཞི། བརྟགས་དཔྱད་གོམས་འདྲིས་ཀྱི་སྒོ་ནས་རྟོགས་པ་མངོན་དུ་མ་གྱུར་བར་དུ་ལེ་ལོ་དང་གཡེང་བ་མེད་པར་ལྟ་སྤྱོད་ཡ་བྲལ་དུ་མ་སོང་བར་ཉམས་སུ་བླངས་ནས་བསྒོམ་པས། གང་གི་གཉེན་པོར་འགྲོ་དགོས་ན་མ་རིག་པ་དང་ཉོན་མོངས། གང་ཆོད་དགོས་ན་བདག་རྟོག་གཉིས་སྣང་གི་འཛིན་པ། གང་གྲོལ་དགོས་ན་རང་གི་ཤེས་རྒྱུད་གྲོལ་དགོས། དེ་མ་གྲོལ་ན་གཟུང་འཛིན་གཉིས་ཀྱི་སྤུན་ཐག་ཡིན་པས། དེ་འདུལ་བའི་ཐབས་རྒྱལ་བའི་བཀའ། བླ་མའི་ལུང༌། རང་གི་རིག་པ་ཚད་མ་གསུམ་གྱི་སྒོ་ནས་གཏན་ལ་ཕབ་ ༣༨༠༽སྟེ་ཉམས་ལེན་ལ་སྣ་མི་སུན་པར་ཆོས་ཉིད་ཟད་པར་མ་ཐོན་བར་དུ་སྒོ་གསུམ་ཆོས་མིན་གྱི་བྱ་བ་སྤངས་ཏེ་གཞི་ནི་གནས་ལུགས་མཐར་འཁྱོལ་བ་ཞིག་བྱེད་པ་ལམ་དང༌། དེ་ལྟར་ཚུལ་བཞིན་བསྒོམས་པའི་མཐར་ཆོས་སྐུ་འགྱུར་བ་མེད་པ་སྐུ་གསུམ་མཉམ་པ་ཉིད་ཀྱི་དབྱིངས་ཡིད་དཔྱོད་དུ་མ་སོང་བར་མངོན་དུ་གྱུར་པའི་ཚེ་ན་ཆུ་ཐིག་རྒྱ་མཚོར་འདྲེས་ཚེ་རྒྱ་མཚོ་དང་དབྱེ་བསལ་མེད་པ་ལྟར།

ལམ་གྱི་རིག་པ་དང་གཞིའི་རིག་པ་ཞེས་ཐ་དད་མེད་པར་ནམ་མཁའ་ནམ་མཁར་ཐིམ་པ་ལྟར་ཡེ་གཞི་ཆོས་སྐུའི་ཀློང་དུ་རོ་གཅིག་ཅིང་གཉིས་སུ་མེད་པར་བརྟན་པ་ཐོབ་པ་ནི་འབྲས་བུའི་ཆ་ཙམ་བརྗོད་ཀྱང༌། དོན་ལ་གདམས་ངག་རང་རང་གི་རྒྱུད་དང་མཐུན་པའི་སྒོ་ནས་གཉིས་སྣང་ལ་འཆར་ཚུལ་མཐོ་དམན་ཅི་རིགས་པར་འགྲོ་བས་མཐའ་གཅིག་ཏུ་མ་ངེས་པ་དང༌། ཁྱད་པར་རང་ལ་ཕྱི་ནང་གི་ཡོན་ཏན་སྣ་གཅིག་མེད་པའི་རྐྱེན་གྱིས་བཤད་པ་ཐམས་ཅད་མགོ་མེད་མཇུག་མེད་ལྟ་བུ་ཡིན་པས་མན་ངག་ཕུག་ཐུག་པ་མི་ཤེས་ཀྱང་ཉིད་རིན་པོ་ཆེའི་བཀའ་མ་བཅག་ཙམ་དུ་རྨོངས་པ་བདག་གིས་ཆོས་ཉིད་ཀྱི་བཞུགས་ཚུལ་བློ་དང་ཡིད་དཔྱོད་ཀྱིས་དཔྱད་ནས་ཞུས་པ་ཡིན་པས་ཐུགས་ཀློང་རིན་པོ་ཆེར་མངའ་ཐུབ་ཞུ་ཞུ། ཅེས་ཀུན་བཟང་བདེ་སྐྱོང་ཆོས་ཉིད་དབང་མོས་བགྱིས་པའོ།། དགེའོ།། ༣༨༡༽གདོད་ནས་རྣམ་དག་རིག་པ་བྱང་ཆུབ་སེམས། །དབྱིངས་དང་ཡེ་ཤེས་གཉིས་མེད་འོད་གསལ་ཀློང༌། །སྐུ་དང་ཡེ་ཤེས་ཡོན་ཏན་ལྷུན་རྫོགས་དཔལ། །གདོད་མའི་མགོན་པོ་པདྨ་ལས་འབྲེལ་ལ། །སྒོ་གསུམ་མི་ཕྱེད་དད་པས་གུས་ཕྱག་འཚལ། །མི་འགྱུར་བདེ་ཆེན་འཁོར་ལོའི་རྒྱན་དུ་རོལ། །ཨེ་མ་གསོན་དང་རྡོ་རྗེའི་མཆེད་པོ་ལགས། །ཤིན་ཏུ་ཟབ་གསང་འོད་གསལ་འདུས་མ་བྱས། །མན་ངག་ཀུན་གྱི་སྙིང་པོ་མཐར་ཐུག་པ། །འབྲས་བུ་མངོན་བྱེད་ངེས་དོན་སངས་རྒྱས་ལམ། །ཡེ་གྲོལ་སྤྲོས་བྲལ་རྫོགས་པ་ཆེན་པོའི་དོན། །གནད་གསུམ་འདུས་པའི་ཁྱད་ཆོས་ཅུང་ཞིག་སྨྲ། །སེམས་ལས་མ་བྱུང་རང་རིག་སངས་རྒྱས་ནི། །སེམས་དང་སེམས་བྱུང་འཁྲུལ་པའི་བློ་དང་བྲལ། །མ་རིག་སྒྲིབ་པའི་མུན་པ་དབྱིངས་སུ་ཞི། །ལྷུན་གྲུབ་སྐུ་དང་ཡེ་ཤེས་ཡོན་ཏན་རྫོགས། །དོན་གཉིས་མཐར་ཕྱིན་གཞོན་ནུ་བུམ་པའི་སྐུར། །འབྲས་བུ་གཞི་ཐོག་ཕེབས་པ་སངས་རྒྱས་གནད། །ལུང་ལས་མ་བྱུང་རང་བྱུང་ཡེ་ཤེས་ནི། །བརྒྱུད་ལྡན་བླ་མ་དམ་པ་ལ་བརྟེན་ནས། །མོས་གུས་ཟབ་མོས་བྱིན་རླབས་གཞིར་བཟུང་སྟེ། །རང་གསལ་དྲི་མེད་རིག་པའི་རང་ཞལ་མཇལ། །སྤྲོས་པའི་ཚིག་དང་དཔེ་ལ་

༣༨༢༽མ་ལྟོས་པར། །ངང་གནས་མངོན་གྱུར་མཐོང་བ་མན་ངག་གནད། །རྒྱུ་ལས་མ་བྱུང་རང་འབྲས་མངོན་བྱུང་ནི། །ཐེག་བརྒྱད་གྲུབ་མཐའི་སྐབས་ལྟར་ཚོགས་གཉིས་ཀྱི། །འཇུག་སྒོ་ཐ་དད་ལམ་དུ་མི་ལྟོས་པར། །གཞི་གནས་རིག་པ་གདོད་ནས་རྣམ་པར་དག །ལྷུན་གྲུབ་སྐུ་དང་ཡེ་ཤེས་ཡོན་ཏན་ཀུན། །མངོན་གྱུར་ངང་གནས་ཆོས་སྐུའི་རྒྱལ་ས་རུ། །ད་ལྟ་ཉིད་ལས་གྲོལ་བ་འབྲས་བུའི་གནད། །དེ་ལྟར་རིག་དབྱིངས་མངོན་གྱུར་དགོངས་པའི་བབས། །གཅེས་ནོར་སྙིང་མིག་སྲོག་ལས་ཕངས་ན་ཡང༌། །ལས་དང་སྐལ་བར་ལྡན་པའི་བུ་ལ་གདམས། །རྩོལ་སྒྲུབ་བློས་བྱས་སྤྲོས་པ་ཀུན་སྤོངས་ལ། །སྣང་བའི་ཡུལ་གྱུར་སྤྲུལ་སྐུའི་ཡེ་ཤེས་རྩལ། །གསལ་བ་མ་འགགས་ལོངས་སྐུའི་ཡེ་ཤེས་ངང༌། །མི་རྟོག་བསམ་རྗོད་བྲལ་བ་ཆོས་སྐུའི་གདངས། །ཐམས་ཅད་སྐུ་གསུམ་མཉམ་པ་ཉིད་དུ་རྫོགས། །བསལ་བཞག་མེད་པར་གདོད་མའི་ཟད་སར་ཕྱིན། །འདི་ཡིས་རྟེན་འབྱུང་རྨི་ལམ་བཞིན་དུ་མཐོང༌། །ཞེན་འཛིན་འཁྲུལ་པ་གདོད་མའི་གཞི་ལ་སངས། །ཆོས་ཉིད་དོན་ལ་ཐེ་ཚོམ་དྲི་མ་བྲལ། །ཐམས་ཅད་རིག་པར་རྟོགས་པའི་གདིང་ཐོབ་ནས། །ཚེ་འདིར་གཞོན་ནུ་བུམ་སྐུར་གྲོལ་བར་ངེས། ས་མ་ཡ། ༣༨༣༽ རྒྱ་རྒྱ་རྒྱ། ཞེས་པ་འདི་ཡང་རྡོ་རྗེའི་མཆེད་པོ་བླ་མ་ཀར་དོན་གྱིས་རིན་ཆེན་དང་པོའི་སྐུ་རྟེན་དང་རིན་ཆེན་གཉིས་པའི་ནང་མཆོད་སོགས་དང༌། ལྷ་རེག་དྲི་བྲལ་ཀུན་དཱའི་མདངས་འཛིན་བཅས་བསྐུལ་ངོ་མི་ལྡོག་ཙམ་དུ་མདོ་མེད་འཆོལ་མོ་ཀུན་བཟང་ཆོས་ཉིད་བདེ་སྐྱོང་དབང་མོས་སེར་དགོན་དབེན་ཁྲོད་ནས་བྲིས་པའོ།། དགེའོ།། ཐུན་དུང་འབུད་དུས་བསམ་རྒྱུ་ཡོད་པས་དལ་མོ་བྱས་ནས་འབུད་དགོས་པ་ཡིན། ཐུན་སྡོམ་དུས་ཉོན་མོངས་པ་བརྒྱད་ཁྲི་བཞི་སྟོང་གི་རྩ་བ་དུག་ལྔ་དང་དུག་གསུམ་ལས་མེད་པར་རང་གཞན་སེམས་ཅན་ཐམས་ཅད་ཀྱི་དུག་ལྔའི་སྒྲིབ་པ་དག་པའི་ཕྱིར་ལན་ལྔ་འབུད། དུག་གསུམ་གྱི་རྩ་བ་གཅོད་པའི་དོན་ཧ་སྤྲུགས་གསུམ་འབུད།

སྨོན་པ་དང་འཇུག་པའི་དོན་བསྒོམ་ནས་རང་གཞན་གཉིས་ཀ་སངས་རྒྱས་ཀྱི་ས་ལ་སྒྲོལ་བར་བསམ་ལ་ལན་མ་གཉིས་ཀྱིས་ཞོག་ལགས། ཐུན་གྲོལ་དུས་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གི་རྩ་བ་སྐུ་ལྔའམ་ཡེ་ཤེས་ལྔ་ལྡན་དུ་ཚང་བས་ན་ལན་ལྔ་འབུད་པས་སེམས་ཅན་ཐམས་ཅད་ཀྱི་དུག་ལྔ་དག་ནས་ཡེ་ཤེས་ལྔའམ་སྐུ་ལྔ་ཐོབ་པར་བསམ། ཧ་སྤྲུགས་གསུམ་འབུད། སྐུ་གསུམ་མངོན་དུ་གྱུར་ནས་རང་གཞན་སེམས་ཅན་ཐམས་ཅད་ཚེ་གཅིག་ལུས་གཅིག་ཏུ་ ༣༨༤༽ ཆོས་སྐུ་རྡོ་རྗེ་འཆང་གི་གོ་འཕང་ཐོབ་པར་བསམ་ལ། ཧ་སྤྲུགས་གསུམ་གྱི་མཇུག་ཏུ་ལན་མ་གཉིས་འབུད། རང་གཞན་གཉིས་ཀ་སྐུ་གཉིས་ཟུང་འཇུག་ཐོབ་ནས་དོན་གཉིས་མཐར་ཕྱིན་པར་བསམ་ལ། ཁྱོན་སྡོམ་ཐུན་དུང་ཤར་མ་བདུན་ལས་མེད་ལགས། རྒྱལ་བའི་བཀའ་མིན། ང་རང་གི་རྫུན་རིས་ཡིན་པས་ཡིན་མིན་གཉིས་ཀ་ཡོད་ཐང༌། བདེ་བའི་རྡོ་རྗེས་རང་སློབ་ཐུབ་བསྟན་བཟང་པོ་ལ་བན་ཡག་དབེན་ཁྲོད་ནས་བྲིས་པའོ། དགེའོ།། བཻ་ཕུག་ཆོས་སྒར་ལ་ཕྲིན་ཡིག་བསྐུར་བའི་སྐབས་དོན། བདག་གིས་མན་ངག་རྫོགས་པ་ཆེན་པོའི་གདམས་པའི་གནད་རྣམས་ཚངས་སྤྲུགས་སུ་བྱིན་ཡོད་པས། དེར་ལྷུན་གྲུབ་རང་སྣང་དུ་ངོ་ཤེས་པར་བྱ་ཞིང་རིག་པ་ཀ་དག་ལ་གདིང་ཐོབ་པར་མཛོད་དང༌། བླ་མ་ཆོས་སྐུའི་རྒྱལ་ས་ལ་ཐོན་ལོས་འགྲོ་ལགས། ཕྲན་ཀྱང་ད་སྐབས་ཉོན་མོངས་ལྔའི་རྫོང་མཁར་དུ་ཀུན་བརྟགས་འཁྲུལ་པའི་དམག་སྒར་ཆགས་ནས་ཉོན་ཡིད་ཀྱིས་ཉིན་འཐབ་མཚན་འཐབ་བྱེད་འདུག་ཀྱང༌། བླ་མའི་མན་ངག་གིས་ངར་བླུད་ནས་གཟུང་འཛིན་རང་གྲོལ་གྱི་མེ་བཙའ་དེ་མ་རིག་རྒན་མོའི་མགོ་ལ་བཞག་ནས་ ༣༨༥༽འོད་གསལ་མཉམ་བརྡལ་གྱི་མལ་ས་རུ་བཅོས་མེད་བདེ་ལུགས་སུ་ཉལ་ནས་ཚོགས་དྲུག་རང་གྲོལ་དུ་ཡན་པའི་སྐབས་ཡིན་པས་བདེ་བར་གནས། བདེ་བའི་རྡེ་རྗེས་སོ།། རྩང་སྒར་བདེན་ཁྲོད་ཀྱི་རང་སློབ་དམ་པ་རྣམས་ལ་སྤྲིང་ཡིག་ཏུ་གདམས་པ། ཁྱེད་བུ་སློབ་མཆོག་དམན་ཀུན་གྱིས་མལ་ས་བདེ་མོའི་ནང་ནས་ཤ་མར་ཐུད་སོགས་ཟས་གང་དགའ་ལ་ལོངས་སྤྱོད་ཅིང་ཚབ་ཚུབ་ཀྱིས་བླ་རྣམརེ་གསུངས་པ་ཡུས་ཆེ་མི་མཛད་པར།

ཀ་དག་དང་ལྷུན་གྲུབ་ཀྱི་ཉམས་ལེན་ལ་རང་རྐྱ་ཐུབ་ཐབས་རེ་མ་འཆུགས་རེམ་རེམ། ཡུལ་སྣང་གི་འགྱུར་བ་ལ་ངེས་པ་མེད་པ་དགོངས་བཞིན། འཁྲུལ་སྣང་འཁྲུལ་གཟུགས་ཀྱི་སྣང་བ་ཐམས་ཅད་རང་ལ་བདེན་མེད་སྒྱུ་མའི་རང་བཞིན་དུ་སྟོན་པའི་སློབ་དཔོན་ཡིན་པས། དེ་གར་རིག་པའི་བཙན་ས་ཟིན་པ་དགོས་མ་གཏོགས་དེ་ཙམ་མ་གོ་ན་ཆོས་ཐམས་ཅད་སྒྱུ་མ་རེད། རྨི་ལམ་རེད། རང་སྣང་ཡིན་ཟེར་བ་ཐམས་ཅད་རི་མོའི་རྟ་གླང་ལྟ་བུའི་ཕྱོགས་སུ་ངེས་པས་ཕྱིན་ཆད་བར་དོའི་སྣང་བའང་དེ་དང་འདྲ་མཚུངས་པས་ཆོད་དཀའ་བར་སྣང་ལགས། དེས་ན་སྔར་ཁྲིད་ཀྱི་སྐབས་སོགས་དུས་ཀུན་ཏུ་བདག་གིས་ཁྱེད་རྣམས་ལ་ཞུས་པ་ལྟར་རིག་པ་ཀ་ ༣༨༦༽དག་ལ་གདིང་ཐོབ་པར་བྱེད་ཅིང་ལྷུན་གྲུབ་རང་སྣང་དུ་ཤེས་ནས་རྩལ་རྫོགས་དགོས། དེ་ལྟར་ཟུང་འཇུག་གིས་ལམ་ལ་བརྟན་པ་ཐོབ་ནས་སླར་གདིང་དང་དྲོད་ཚད་རྟོགས་པ་ཐམས་ཅད་མངོན་དུ་གྱུར་པ་ལ། མཉམ་རྗེས་སྤྱོད་ལམ་རྐྱེན་བཟང་ངན་སེམས་བདེ་སྡུག་ཡིད་དགའ་སྐྱོ་ལ་སོགས་གང་གི་སྐབས་སུའང་ལྟ་བའི་སྟངས་མ་ཤོར། སྒོམ་པའི་གདིང་དང་མ་བྲལ། སྤྱོད་པ་བག་མེད་དུ་སྐད་ཅིག་ཙམ་ཡང་མི་བཏང་བར་རང་གི་རིག་པའི་ཆོས་ཉིད་ལ་གོམས་འདྲིས་བྱེད་ཅིང༌། ཆོས་ཅན་ཆོས་ཉིད་དུ་གྲོལ་བའི་ཚད་ལ་གཏུག་དགོས་ཞེས་ཞུས་བཞིན་མཆོག་དམན་ཀུན་གྱིས་ཉམས་ལེན་གྱི་མཐའ་བསྐྱངས་ནས་སྒོ་གསུམ་ཆོས་མིན་གྱིས་བྱ་བ་རྒྱང་ནས་སྤངས་ཏེ། ཐུགས་མཐུན་ཁྲིམས་གཙང་གི་སྒོ་ནས་ཞག་བརྒྱ་མཐར་ཕྱིན་གྱི་དགོངས་སྤྱོད་མི་ཆུང་བར་ཞུ། ཞེས་པ་ཡོས་ཟླ་༡༢ཚེས་༡༧ལ་རི་ཆེའི་ཞབས་དྲུང་གི་གསེར་ཁང་ཤར་གྱི་ཉི་མཐོངས་ནས་བདེ་བའི་རྡོ་རྗེས་ཕུལ། དགེའོ།། རྒྱལ་ཀུན་འདུས་ཞལ་མཚོ་སྐྱེས་རྗེ། །དབྱེར་མེད་དཔལ་ལྡན་བླ་མ་ལ། །གསོལ་བ་འདེབས་སོ་ཐུགས་རྗེས་གཟིགས། །བདག་རྒྱུད་བྱིན་གྱིས་བརླབ་ཏུ་གསོལ། །ཀ་ཡེ་གསོན་དང་རིགས་ལྡན། ཁ་དོག་ ༣༨༧༽མེད་པའི་སེམས་ཉིད། །ག་ལེར་གཏན་ལ་ཕོབས་དང༌། །ང་བདག་བརྫུན་ཕུག་སྟོང་འགྲོ། །ཅ་ཅོའི་ཚིག་ཙམ་ཤེས་ཀྱང༌། །ཆ་མཐུན་ཉམས་ལེན་མེད་ན། །ཇ་སོགས་འདོད་ཡོན། །ཉ་མོ་གསེར་མིག་ལྡན་ཡང༌། །ཏ་ཐཱ་ག་ཏའི་བསྟན་ཆོས། །ཐ་མལ་གནས་སུ་གོལ་འགྲོ། །ད་ནས་བྱང་ཆུབ་བར་དུ། །ན་མོ་དད་པའི་གཙུག་རྒྱན། །པ་ར་མི་ཏའི་སྙིང་བཅུད། །ཕ་ནོར་བཞིན་དུ་བསྟེན་མཛོད། །བ་གམ་ལྟ་བུའི་གོ་ས། །མ་རབས་སྤྱོད་དང་མ་བསྲེ། །ཙ་ཟན་ཅང་ཤེས་རྟ་མཆོག

།ཚ་གྲང་བདེ་སྡུག་གོ་བཞིན། །ཛ་གྲོགས་འཁོར་འབངས་མངའ་རིས། །ཝ་ལེར་བྱམས་བརྩེས་བསྐྱངས་ཏེ། །ཞྭ་དམར་བསྟན་པའི་རྒྱན་དུ། །ཟ་འོག་མཛེས་ལྡན་དཔེ་བཞིན། །འ་འུར་རོལ་མོའི་དབྱངས་སྙན། །ཡ་རབས་སྤྱོད་པའི་རྗེས་བསྟུན། །ར་མེ་ཤྭ་རའི་གནས་བདག །ལ་འུར་མ་འགྱང་གསོལ་ན། །ཤ་ཟ་སྲིན་པོའི་འཕྲུལ་ཞི། །ས་ཐོབ་སེམས་དཔའི་དཔལ་ནོར། །ཧ་ལོའི་འབྲས་བཞིན་སྨིན་ངེས། །ཨ་ལ་ཀུ་རེ་ཡིན་ནོ། །བདེན་མིན་རྫུན་མིན་ཚིག་འདི། །སུ་ཁའི་མིང་གིས་བྲིས་སོ།། ༣༨༨༽ཨ་ཧོ། ཀ་དག་རིག་པ་སྨྲ་བསམ་བརྗོད་པ་བྲལ། ཁ་དོག་མ་ངེས་ལྷུན་གྲུབ་ཡོན་ཏན་རྫོགས། །ག་ལེར་མ་བཅོས་རང་བབས་ངང་སྐྱོངས་དང༌། །ངར་འཛིན་འཁྲུལ་པ་གཉིས་མེད་དབྱིངས་སུ་གྲོལ། །ཆོས་ཅན་མཚན་མར་འཛིན་པའི་ཆོས་རྣམས་ཀྱང༌། །ཆོས་ཉིད་སྤྲོས་མཐའ་བྲལ་བའི་ངང་དུ་དག །གང་སྣང་གང་ཤར་ཡེ་ཤེས་ཆེན་པོའི་རྩལ། །ཡེ་གྲོལ་བློ་འདས་ཆོས་སྐུའི་དགོངས་པར་མཉམ། །དེ་ལ་དབྱེ་བསལ་སྤང་བླང་བྱར་མེད་པས། །མངོན་གྱུར་ངང་གནས་གཏན་སྲིད་ཟིན་པར་མཛོད། །དེ་ལྟར་འཁྲུལ་མེད་གནས་ལུགས་ཆེན་པོའི་དོན། །སྐྱེས་དམན་བདག་འདྲས་བརྗོད་པའི་གནས་མིན་ཀྱང༌། །སློབ་བུའི་ཐུགས་བཞེད་སྐོང་ཕྱིར་ཟུར་ཙམ་ཞུ། །དཔེ་རུ་མ་བཞག་གནད་དོན་ཉམས་ལེན་རེམ། ཞེས་བདེ་བའི་རྡོ་རྗེས་གང་དྲན་ཡིག་རིས་སུ་བྲིས་པའོ།། དགེའོ།། 

༣༨༩༽ སེམས་མེད་སྤྲང་མོའི་རྨོངས་གླུ་བཞུགས། ཡིད་ཀྱི་འཁྲི་ཤིང་དཔའ་བོ། །ཆ་མེད་ཡུལ་ལ་བྱོན་ཐལ། །གནས་གསུམ་མཁའ་འགྲོའི་ཚོགས་ཀྱིས། །མཐུན་མཁྱེན་ལམ་གྲོགས་མཛོད་ཅིག །སེམས་མེད་བདེ་བའི་རྡོ་རྗེ། །གྲོགས་མེད་ཤུལ་ལ་ལུས་འདུག །བཟའ་བ་ཟས་ཀྱིས་ཅི་བྱེད། །མགྲིན་པ་རླུང་གིས་གང་སོང༌། །བཏུང་བ་ཇ་ཆང་དགོས་མེད། །སེམས་མེད་བེམ་པོ་སྟོང་སོང༌། །གཡོག་འཁོར་ནོར་གྱིས་ཅི་བྱེད། །སྙིང་རླུང་སྟོང་དུ་འཚངས་འདུག །ལྷ་རྗེ་བརྒྱ་ཡིས་མི་ཕན། །ཡིད་ཀྱི་འཁྲི་ཤིང་དྲན་བྱུང༌། །སྙིང་དང་འདྲ་བའི་དཔའ་བོ། །ད་ཙམ་གང་དུ་བྱོན་ཡོད། །སེམས་མེད་བདེ་བའི་རྡོ་རྗེ། །གྲོགས་མེད་ཤུལ་ལ་ཡི་མུག །བརྩེ་བས་བསྐྱངས་པ་དྲན་དུས། །མིག་ནས་མཆི་མ་ཐར་ཐར། །སྡུག་བསྔལ་མུན་ནག་ཐིབ་ཐིབ། །དོན་སྙིང་མེད་པའི་མི་བཞིན། །གཏད་མེད་ཧད་པོར་སོང་འདུག །ལྷ་ལམ་ཡངས་པའི་མཁའ་ནས། །བྱ་རྒྱལ་འཕུར་ལྡིང་གཡོ་བ། །གསལ་བྱེད་སྒོ་རུ་མངོན་དུས། །ཐང་དཀར་རྒོད་ལས་སྐྱིད་ཞིག །ས་སྟེང་འདི་ན་མི་འདུག །ང་ཡི་སྙིང་གྲོགས་དམ་པ། །གར་བཞུགས་གར་བྱོན་ལོས་རིག །འབྲལ་མེད་འགྲོགས་ན་ཆོག་ ༣༩༠༽ གམ། །གོ་མིན་གནས་མིན་ཡུལ་ནས། །སེམས་མེད་བདེ་བའི་རྡོ་རྗེས། །ཡི་མུག་གླུ་རུ་དྲངས་ནས། །སྡུག་རྒུར་མི་བྱེད་ཀ་མེད། །བགྲོད་པའི་ནུས་པ་མེད་དོ། །ཧ་ཧ་བདེ་བའི་རྡོ་རྗེས། །རང་སེམས་གཏན་ལ་ཕབས་འདུག །འཁྲུལ་སྣང་དངོས་པོར་མ་འཛིན། །རིག་པ་མི་འགྱུར་རྡོ་རྗེ། །སྟོང་དབྱིངས་ཤེས་རབ་བཙུན་མོ། །གདངས་སྣང་མ་འགགས་དཔའ་བོ། །དབྱེར་མེད་མཉམ་ཉིད་རོ་གཅིག །འདུ་འབྲལ་ཡུལ་ལས་འདས་སོང༌། །ཡེ་གཞི་གདོད་མའི་མཁའ་ལ། །འཛིན་བྲལ་ཐང་དཀར་རྒོད་པོས། །འཁྲུལ་སྣང་དབྱིངས་སུ་བཤིག་ནས། །རིག་པ་མི་འགྱུར་བྲག་ལ། །རང་ས་ཟིན་པ་ཨེ་མ། །སྣང་སྟོང་བདེ་བ་ཆེན་པོའི། །ཟག་མེད་བཅུད་ལ་རོལ་དང༌། །དོན་གྱི་དཔའ་བོ་མཆོག་ཡིན། །རིག་སྟོང་དབྱེར་མེད་འོད་གསལ། །འདའ་མེད་གཏན་སྲིད་ཟིན་འོང༌།

ཅེས་པའང་ཡིད་བཞིན་ནོར་བུ་བྱོན་ནས་ང་རང་ཤུལ་དུ་ལྷག་པས་རྐྱེན་བྱས་ཏེ་ཉེར་བརྒྱད་ཀྱི་ཉིན་ཐུན་བར་ཞིག་ལ་འཆོལ་གཏམ་ཡིག་རིས་སུ་བྲིས་པའོ།། དགེའོ།། སྐུ་གསུམ་རིགས་འདུས་པདྨ་ཐོད་ཕྲེང་རྩལ། །དབྱེར་མེད་རིག་འཛིན་འཇིགས་བྲལ་ཆོས་ཀྱི་དབང༌། །གསོལ་བ་འདེབས་སོ་བདག་རྒྱུད་ ༣༩༡༽བྱིན་གྱིས་རློབས། །ཨེ་མ་གསོན་དང་ལྷ་གྲོགས་དམ་པ་རྣམས། །འཇིག་རྟེན་འཁོར་བའི་ལས་ལ་སྙིང་པོ་མེད། །སྙིང་པོ་ཡོད་པ་དམ་པའི་ལྷ་ཆོས་ཡིན། །ཚེ་གཅིག་སྒྲུབ་ལ་གཞོལ་ཞིག་མཆེད་གྲོགས་རྣམས། །ཨོ་རྒྱན་དངོས་སྤྲུལ་འཇིགས་བྲལ་ཆོས་ཀྱི་དབང༌། །འབྲལ་མེད་ཉིན་མཚན་དུས་དྲུག་གསོལ་བ་ཐོབས། །ཡེ་ཤེས་རང་ཞལ་མཇལ་འོང་མཆེད་གྲོགས་རྣམས། །ང་དང་མི་ཐུག་བསམ་ནས་ཡིད་མ་སྐྱོ། །ང་དང་ནམ་ཡང་འབྲལ་བདག་ལ་ཡོད། །སྐྱེ་མེད་སྤྲོས་བྲལ་མ་བཅོས་ཁྱབ་བརྡལ་ཀློང༌། །ཡེ་སྟོང་ཀུན་བཟང་དབང་མོ་ང་ཉིད་ནི། །བསམ་བརྗོད་བྲལ་བའི་ངང་ནས་རང་ཞལ་མཇལ། །མ་འགགས་རང་བྱུང་ལྷུན་གྲུབ་རོལ་རྩལ་ལས། །རིག་སྟོང་བདེ་བའི་རྡོ་རྗེ་ང་ཉིད་ནི། །སྟོང་གསལ་འགགས་མེད་ཀློང་ནས་རང་ཞལ་མཇལ། །ཐུགས་རྗེའི་རྩལ་སྣང་སྒྱུར་མའི་ཆོ་འཕྲུལ་ལས། །མཐའ་བྲལ་བདེ་སྦྱོང་དབང་མོ་ང་ཉིད་ནི། །ཆོས་ཉིད་འགྱུར་བ་མེད་པའི་ངང་དུ་མཇལ། །གཞི་སྣང་ལྷུན་གྲུབ་བདེ་ཆེན་འདུས་མ་བྱས། །ལམ་སྣང་མཁའ་སྤྱོད་དབང་མོ་ང་ཉིད་དང༌། །གཉིས་མེད་ཡེ་རྫོགས་ཆེན་པོའི་རང་ཞལ་མཇལ། །ནམཡང་འབྲལ་བ་མེད་དོ་མཆེད་གྲོགས་རྣམས། །ཆོས་ ༣༩༢༽ མེད་དགེ་མེད་བདེ་བའི་རྡོ་རྗེ་ང༌། །མི་ཚེའི་ལྷག་མ་ཆོས་ལ་དྲིལ་སྙིང་འདོད། །ཚེ་དང་སྒྲུབ་པ་མཉམ་ན་ཞེ་བློ་བདེ། །ནོར་མེད་ཟས་མེད་བདེ་བའི་རྡོ་རྗེ་ང༌། །བློ་ཕུག་སྤྲང་གཏད་དཀའ་སྤྱད་བྱེད་སྙིང་འདོད། །མི་ཐབས་ལྷ་ཐབས་མེད་ཀྱང་ཞེ་བློ་བདེ། །ཆ་མེད་རྒྱུས་མེད་བདེ་བའི་རྡོ་རྗེ་ང༌། །ངེས་མེད་དབེན་རིར་སྒྲུབ་ཚུགས་ཟིན་ན་སྙམ། །བྱ་སྤྱོད་བློ་མང་ཟེར་ཡང་ཞེ་བློ་བདེ། །ཆ་མེད་རྒྱུས་མེད་བདེ་བའི་རྡོ་རྗེ་ང༌། །ངེས་མེད་དབེན་རིར་སྒྲུབ་ཚུགས་ཟིན་ན་སྙམ། །བྱ་སྤྱོད་བློ་མང་ཟེར་ཡང་ཞེ་བློ་བདེ། །གོ་མིན་གནས་མིན་བདེ་བའི་རྡོ་རྗེ་ང༌། །གཅིག་པུར་བག་ཡངས་བསམ་གཏན་བསྒོམ་སྙིང་འདོད། །གནས་ས་མ་ཆོད་ཟེར་ཡང་ཞེ་བློ་བདེ། །པདྨའི་རྒྱལ་ཚབ་ཐབས་གྲོགས་ཡིན་སྙམ་རུང༌། །རང་ཉིད་བསོད་ནམས་དམན་པས་འཐབ་གྲོགས་གྱུར། །འཐབ་འཁོན་ཚེ་རོགས་ངན་པས་དགོས་པ་ཆུང༌། །སྣང་ཆ་བདེ་ཆེན་དཔའ་བོ་ཡབ་དང་འགྲོགས། །གྲོགས་མེད་གཅིག་པུ་ཟེར་ཡང་ཞེ་བློ་བདེ༌། །སྐྱབས་ཀྱི་ཕ་མེད་མགོན་གྱི་མ་ཡང་མེད། །མཛའ་བའི་གྲོས་མེད་བདེ་བའི་རྡོ་རྗེ་ང༌། །ཡིད་ཀྱི་འཁྲི་ཤིང་དཔའ་བོ་རྒུད་དུ་བཅུག

།བདེ་ཆེན་པདྨ་འོད་དུ་འགྲོ་སྙིང་འདོད། །ཕ་མིང་བཙན་པོ་མེད་ཀྱང་ཞེ་བློ་བདེ། །ཨ་ཅང་ཀུ་རེ་ཡིན་ནོ་མཆེད་གྲོགས་རྣམས། །སྐྱིད་སྐྱོད་བུ་མོ་ང་ལས་སྐྱིད་པ་མེད། །མི་ཡི་ངོ་བསྲུང་མདུན་མ་གཡོག་ལ་སོགས། །གཅིག་ཀྱང་མི་དགོས་རང་མགོ་ ༣༩༣༽ ཐོན་ན་ཆོག །རང་གཞན་དོན་གཉིས་གདན་ཐོག་འདི་རུ་འགྲུབ། །སྡུག་སྡུག་བུ་མོ་ང་ལས་སྡུག་པ་མེད། །ཚེ་རོགས་གྲར་ལངས་མི་འདོད་སྣ་འདྲེན་བྱེད། །སྣ་ཚོགས་ཐབས་ཀྱིས་དབང་མེད་ཡུལ་གཞན་སྤྱུགས། །བགྲོད་པའི་རྐང་མེད་ཞྭ་གྲུམ་གོམ་པར་སོང༌། །དྭ་ཕྲུག་མིང་སྲིང་ཁས་ཉམ་ཆུང་བ་ཡིས། །ཕ་ཡི་ནོར་སྐལ་བཅད་ནས་བཀའ་བཀྱོན་ཆེ། །ཤ་ཚ་ཡི་མུག་སྙིང་རླུང་སྟོད་ལ་འཚུབས། །ངེད་ཅག་མ་བུའི་སྡུག་བསྔལ་སུ་ཡིས་བཟོད། །གཅེས་པའི་སྲོག་དང་མཚུངས་པའི་མིང་སྲིང་གཉིས། །ཆ་མེད་ཡུལ་དུ་རྒྱུས་མེད་ཁྱི་བཞིན་འཁྱམས། །སྙིང་མེད་ཨ་ཕ་ཤུལ་ལ་ཞེ་རེ་ཁྲེལ། །འདིར་སྣང་སྒྱུ་མ་རྨི་ལམ་ཡིན་ཡང་ཐང༌། །ཕྱི་མ་ལས་འབྲས་བསླུ་མེད་འོ་རེ་བརྒྱལ། །བརྩེ་ལྡན་མཆེད་གྲོགས་རྣམས་ཀྱི་སྙན་དྲུང་དུ། །བདེ་བའི་རྡོ་རྗེས་སྐྱོ་གཏམ་ཡི་གེར་ཕུལ། །འུ་ཅག་མི་འགྱངས་དངོས་མཇལ་སྨོན་ལམ་ཞུ། ཞེས་པ་འདི་ཡང་རིག་འཛིན་ཆེན་པོ་འཇིགས་བྲལ་ཆོས་ཀྱི་བློ་གྲོས་ཀྱིས་དངོས་སློབ་དམ་པ་རྣམས་ཀྱི་ངག་གསལ་སྤྱི་བོར་སོན་ཚེ་བདེ་ཆེན་བདེ་བའི་རྡོ་རྗེས་ཡི་མུག་གང་དྲན་གླུ་རུ་དྲངས་པའོ།། དགེའོ།། ༣༩༤༽ ཕྱོགས་དུས་རྒྱལ་བ་སྲས་བཅས་འདུས་པའི་དཔལ། །རིགས་བརྒྱའི་ཁྱབ་བདག་འགྲོ་མགོན་པདྨ་འབྱུང༌། །ཤེས་རབ་ཕུལ་ཕྱིན་མ་གཅིག་མཚོ་རྒྱལ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །སྙིང་མེད་བདེ་བའི་རྡོ་རྗེ་ཚུར་ཉོན་དང༌། ཁྱོད་འདྲའི་ལས་ངན་ལུས་དམན་སུ་ཞིག་ཡོད། །མོ་ལོ་བཅོ་ལྔ་ནས་བཟུང་སུམ་ཅུའི་བར། །མི་ཡི་མདུན་མ་གཡོག་སོགས་ཆོས་བརྒྱད་བསྐྱངས། །ངལ་བ་དོན་མེད་མི་ཚེ་སྡུག་ལ་གཟད། །རང་སེམས་རྩེ་མོ་འཁོར་བའི་བྱ་བར་ཕྱོགས། །ཅོལ་ཆུང་གཡེང་བ་ཆེ་ཞིང་ཚུགས་མི་ཐུབ། །ཆེ་འདོད་གྲགས་འདོད་དགྲ་གཉེན་ཉེར་ལེན་ཞིབ། །ལོག་ལམ་ཆོས་འགལ་དམྱལ་བའི་གཏིང་རྡོ་བྱེད། །ཐར་པ་ཕར་ཞོག་འཕྲལ་བདེ་ཙམ་ཡང་མེད། །མི་རྟག་འཆི་བ་སྙིང་ནས་མི་སེམས་པར། །ཆོས་ལ་ཕྱི་བཤོལ་གཟོད་བྱ་ལོང་ཡོད་བསམ། །འཆི་བ་ཐོན་དུས་སྟོང་ལོག་ཡི་རེ་མུག

།གང་ལ་དབང་ཡོད་དེ་ལ་སེར་སྣ་ཡོད། །རང་གཞན་བདག་བཟུང་མི་དགེའི་ལས་ངན་བསགས། །སེར་སྣའི་མདུད་པ་མ་ཁྲོལ་གཏོང་ཕོད་ཆུང༌། །སུ་དང་འགྲོགས་ཀྱང་འཐབ་འཁོར་རྩོད་པའི་གཞི། །དུག་ལྔ་མེ་འབར་རང་རྒྱུད་རྭ་ལྟར་གྱོང༌། །དད་མོས་ཆུང་ཞིང་ཐོས་བསམ་སྒོམ་པ་ ༣༩༥༽ཞན། །བསྐྱེད་རྫོགས་གནད་དོན་མི་ཤེས་ཁ་ཕོ་མཐོ། །གཉིས་འཛིན་མདུད་རྒྱ་མ་གྲོལ་ཕོ་ཚོད་ཆེ། །སྣང་སྲིད་སེམས་སུ་མི་ཤེས་རས་ཆོད་བྱེད། །རང་སེམས་རང་གིས་མི་ནོན་ཁོང་ཁྲོ་གསོག །བྱ་བྲལ་བསམ་ནས་འཁོར་ཆེན་རེས་མོས་འཛིན། །གཅིག་པུར་ཟེར་ནས་བུ་བརྒྱུད་འཚོ་སྐྱོང་བྱེད། །ཆོག་ཤེས་དགོས་ཟེར་ཁེ་ཚོང་རྒྱུན་མི་བཅད། །བླ་མ་བསྟེན་ཟེར་སྡོམ་བསླབ་དམ་མི་བསྲུང༌། །མཆེད་གྲོགས་ཡིན་ཟེར་རྒྱུད་དཀྲུགས་དམའ་ཕབ་བྱེད། །མཚམས་སྒྲུབ་ཡིན་ཟེར་ཚོགས་ངན་འཁོར་ལོ་བསྐོར། །ཡོན་ཏན་ཀུན་ཟད་སྐྱོན་ཀུན་ལུས་ལ་ཚང༌། ཁྱོད་འདྲའི་ལས་ངན་འདི་འདྲ་མཐོང་ཙམ་ན། །ཡེ་ཤེས་སྤྱན་ལྡན་རྣམས་ཀྱང་ཐུགས་ཁྲེལ་ནས། །འཇིག་འདས་སྲུང་མས་བཀའ་ཡི་ཆད་པ་ཡོང༌། །ཀྱི་ཧུད་ཀྱི་ཧུད་ལས་ངན་སྙིང་སྟོབས་ཅན། །ད་ནི་ལ་འུར་དམ་པའི་ཆོས་ལ་བརྩོན། །ཆགས་སྡང་དུག་གི་མེ་ཏོག་བསྐྱུར་ལ་ཐོངས། །བསམ་པ་གཏན་ཕོབས་མ་ཎི་ཡིག་དྲུག་ཐོན། །གཉིས་འཛིན་འཁོར་བའི་བརྟོད་ཕུར་ཕུད་ལ་ཐོངས། །བསམ་པ་གཏན་ཕོབས༴ གསོག་འཇོག་སེར་སྣའི་མདུད་པ་ཁྲོལ་ལ་ཞོག །བསམ་པ་གཏན༴ ཚོང་ཁེ་མི་དགེའི་ ༣༩༦༽ ལས་སྣ་བསྐྱུར་ལ་ཐོངས། །བསམ་པ་གཏན༴ གཞན་སེམས་དཀྲུགས་པའི་ཚིག་ངན་མི་སྨྲ་ཞིང༌། །རང་སྐྱོན་ངོས་བཟུང་གཉེན་པོ་དྲན་ཤེས་བསྟེན། །བསམ་པ༴ ཅོལ་ཆུང་སྣང་བ་མ་མཐོ་མན་ས་ཟུངས། །མི་ཚེའི་ལྷག་མ་བློ་ཕུག་ཆོས་ལ་གཏོད། །བསམ་པ༴ གནོད་སེམས་ཚོགས་ངན་འཁོར་ལོས་དགོས་པ་ཆུང༌། །ཕན་སེམས་བྱང་ཆུབ་སེམས་ལ་བློ་སྦྱང་ནས། །བསམ་པ༴ ད་ནི་ཅི་བྱས་ཆོས་དང་བསྟུན་གལ་ཆེ། །འཕྲལ་བདེ་གཏན་བདེ་མ་བརྗེ་སྙིང་མེད་མ།

ཁྱོད་འདྲའི་ལས་ངན་སེམས་ཅན་གཅིག་ཀྱང་མེད། །ད་དུང་ཁ་ཕོ་སྣང་བ་རི་བས་མཐོ། །ཚེ་རབས་མང་པོར་ལས་ངན་བསགས་པའི་འབྲས། །ད་རེས་ལུས་ལ་ན་ཚ་རྒྱུན་ཆད་མེད། །སེམས་ལ་སྡུག་བསྔལ་མི་འདོད་སྣ་ཚོགས་འབྱུང༌། །སྐྱིད་སྡུག་བྱ་བ་རང་ལ་རག་ལས་པས། །བསམ་པ༴ མཚན་ལྡན་བླ་མར་མཉེས་གསུམ་ཞབས་ཏོག་སྒྲུབས། །གདམས་ངག་ཆུད་ཟོས་མ་བཏང་ཉམས་ལེན་རེམ། །བྱ་སྤྱོད་བློ་སྣ་མ་རིང་རང་ཚུགས་ཟུངས། །གྲོགས་ལ་མཐུན་འཁོན་མ་བྱེད་དགེ་བ་འབུངས། །བསམ་པ༴ རང་མགོ་མ་ཐོན་གཤིན་པོའི་དོམ་མ་ཁུར། །ཆོས་བརྒྱད་བྱ་བས་དགོས་མེད་དམ་ཆོས་སྒྲུབས། ༣༩༧༽།བསམ་པ་གཏན་ཕོབས་མ་ཎི་ཡིག་དྲུག་ཐོན། །དེ་སྐད་ཆོས་མེད་མདོ་ཤོར་ཐ་ཤལ་བ། །སྤྲང་མོ་ཀལྤ་བྷ་དྲ་ཏཱ་རེ་ཡིས། །རང་སྐྱོན་དྲན་པའི་ལྕགས་ཀྱུས་སྣར་དྲངས་ནས། །རང་ལ་གདམས་པ་ཚིག་སྙན་མེད་མོད་ཀྱང༌། །རང་གི་བླུན་ཚིག་སེམས་ལ་ཕན་ཕྱིར་དང༌། །རང་ལ་ཡོན་ཏན་མེད་པའི་གཞི་མཐོང་ནས། །བདེ་བའི་རྡོ་རྗེས་རང་གི་རང་ལ་སྨྲས། ཧ་ཧ། བློས་བྱས་བྱིས་པའི་ཆོས་ལ་ཡ་མི་ང༌། །གང་ཤར་ཤར་ཆུག་གང་ཡིན་ཡིན་དུ་ཆུག །སྤང་བླང་གཉེན་པོ་མི་ཚོལ་ཆོས་ཉིད་རྒྱན། །ཟབ་ཟབ་འདོད་ལུགས་གྲུབ་མཐས་ཅི་ཞིག་བྱ། །རང་སེམས་མི་ནོན་ཆགས་སྡང་འཕེལ་བའི་གཞི། །གཅིག་ཤེས་ཀུན་གྲོལ་རིག་པ་བྱང་ཆུབ་སེམས། །ཡེ་གྲོལ་བློ་བྲལ་འདུས་མ་བྱས་པའི་ཆོས། །མི་འགྱུར་རྡོ་རྗེ་བདུན་ལྡན་ཡེ་སངས་རྒྱས། །ཆོས་རྣམས་ཀུན་གྱི་རྩ་བ་དེ་བཞིན་ཉིད། །སྙིང་པོ་དོན་དམ་རང་བྱུང་རིག་པར་རྫོགས། །བརྡལ་ཁྱབ་ཀློང་ཆེན་དགོངས་པའི་བཙན་ས་ཟིན། །སྒྱུ་མའི་འཕྲུལ་ལ་ཡ་ང་བག་ཚ་མེད། །སྒྱུ་མའི་རྣལ་འབྱོར་སུ་ཁ་བཛྲ་གྱིས། །སྒྱུ་མའི་རྩལ་སྣང་ཡི་གེའི་རིས་སུ་བྲིས། །སུ་མི་འཐད་ ༣༩༨༽ ཀྱང་རང་ཉིད་ཞེ་བློ་བདེ། །འཁོར་འདས་སྒྱུ་མའི་ཆོ་འཕྲུལ་ཨེ་མ་ཧོ། ཅེས་སྤྲང་སྨྱོན་འདུ་ཤེས་གསུམ་པས་རང་ལ་སྨྲས་པ་དགེ དགེའོ།། ཧ་ཧ། བསྒྲུབས་ནས་འགྲུབ་པ་སངས་རྒྱས་ངས་མ་མཇལ། །བློ་འདས་གཉུག་མ་རང་གདངས་མ་ཐོབ་ན།

ཁུང་ཕུག་བྱི་བ་ཉལ་འདྲས་སངས་མི་རྒྱ། །གུ་ཡངས་བཏང་བཞག་མེད་པའི་ངང་དུ་བཞག །བཟླས་བརྗོད་ཆོས་ཉིད་རང་སྒྲར་མ་རྟོགས་ན། །ལན་མེད་ལྐུགས་པ་ལྟ་བུས་སངས་མི་རྒྱ། །གང་ཤར་སྨྲ་བརྗོད་སྤང་བླང་མེད་པར་བཞག །བླ་མའི་མན་ངག་དགོངས་པ་མ་ལོན་ན། །ཟབ་ཟབ་མན་ངག་མང་པོའི་དོན་མི་གོ །གོ་ཡུལ་ཙམ་གྱིས་ཡེ་ཤེས་ངོ་མི་མཐོང༌། །སྤྱོད་ལམ་གང་ཤར་མཉམ་རྗེས་དབྱེར་མེད་པར། །མན་ངག་འོད་གསལ་གསང་ལམ་ཇི་བཞིན་བཞག །བསྐྱེད་རྫོགས་བཟླས་བརྗོད་ཐུན་བཅད་ཐུགས་དམ་སོགས། །མཚན་མར་འཛིན་པ་རྣམ་རྟོག་འཕེལ་བའི་རྒྱུ། །རྣམ་རྟོག་སྤངས་ནས་སྤྲང་མོ་ཉལ་སྙིང་འདོད། །ཞེན་བྲལ་ཡངས་པའི་ཐང་ལ་མལ་ས་བདེ། །འཛིན་མེད་རང་གསལ་མཐའ་བྲལ་གདན་ཁྲི་རྫོགས། །གང་ཤར་རང་གྲོལ་ཤུགས་འབྱུང་བག་ཡངས་ངང༌། །ཀུན་བཟང་ ༣༩༩༽ལྷུན་གྲུབ་བདེ་སྐྱོང་དབང་མོ་ང༌། །ཡེ་གྲོལ་སྤང་ཐོབ་བྲལ་བའི་ཀློང་དུ་ཉལ། །འབྲས་བུ་ཕྱི་དུས་མི་རེ་རང་ཐོག་གྲོལ། །ཀ་དག་ཆོས་སྐུའི་ངང་དུ་ཨེ་མ་ཧོ། །ཆོས་མེད་སྤྲང་མོས་ཉལ་ཉམས་གླུ་རུ་བླངས། །ཡིད་རྟེན་ཐབས་མཆོག་དཔའ་བོའི་སྙན་དུ་གསོལ། །ནོར་འཁྲུལ་སོང་ན་ཆོས་དབྱིངས་ཀློང་དུ་བཤགས། །བདེ་ཆེན་བདེ་བའི་རྡོ་རྗེས་རང་ལ་གདམས། །ཉལ་གྲོས་གདམས་པས་འགྲོ་ཀུན་སངས་རྒྱས་ཤོག དགེའོ།། དུས་གསུམ་རྒྱལ་བའི་ཡུམ་གྱུར་མཚོ་རྒྱལ་མ། །མི་འབྲལ་སྤྱི་གཙུག་བདེ་ཆེན་འཁོར་ལོར་བཞུགས། །བདག་རྒྱུད་ཆོས་དང་འདྲེས་པར་བྱིན་གྱིས་རློབས། །རང་ཡུལ་སྲིན་གླིང་འདྲ་སྟེ་སྤངས་ནས་སུ། །ངེས་མེད་གནས་སུ་ཚེ་གཅིག་སྒྲུབ་ལ་བརྩོན། །སྙིང་པོ་ཕྱིར་མི་ལྡོག་པའི་ས་ལ་སྙེགས། །ལྟ་བ་ཀ་དག་རྩ་བྲལ་བློ་ལས་འདས། །སྒོམ་པ་མ་བཅོས་འཛིན་ཞེན་ཡུལ་ལས་གྲོལ། །སྤྱོད་པ་གང་ཤར་སྦྲུལ་མདུད་ཇི་བཞིན་དུ། །རེ་དོགས་མཚན་མ་ལས་འདས་རང་གྲོལ་ངང༌། གཞི་རིག་གསལ་སྟོང་ནམ་མཁའ་གསུམ་དང་ལྡན། །སྐུ་གསུམ་རང་རིག་ཀློང་རྫོགས་ཨེ་མ་ཧོ། །ལམ་སྣང་ཁྱད་

༤༠༠༽ ཆོས་དྲུག་ལྡན་ཡེ་གདངས་ཆེ། །དབྱིངས་རིག་ཀུན་བཟང་དགོངས་པ་ཨེ་མ་ཧོ། །འབྲས་བུ་གཞོན་ནུ་བུམ་པའི་སྐུ་མཆོག་བརྙེས། །ཡེ་གཞི་ཡེ་གྲོལ་ཀ་དག་ཨེ་མ་ཧོ། །རོལ་རྩལ་འཁོར་འདས་ཆོས་ཀུན་རྒྱན་དུ་ཤར། །སྣང་སྲིད་དགྲ་རུ་ལྡང་ཡང་རེ་དོགས་མེད། །རང་རིག་ཀུན་ཏུ་བཟང་པོ་ཨེ་མ་ཧོ། །འབྲས་བུ་ཕྱི་དུས་མི་རེ་རང་ཐག་ཆོད། །ཆོས་མེད་སྤྲང་མོ་སུ་ཁ་བཛྲ་གྱིས། །འཁྲུལ་གཏམ་འཁྲུལ་ཚིག་ཡི་གེའི་རིས་སུ་བྲིས།། ཀུན་ཏུ་བཟང་དང་དབྱེར་མེད་པ། །འདྲེན་མཆོག་པདྨ་ལས་འབྲེལ་ལ། །གསོལ་བ་འདེབས་སོ་བྱིན་གྱིས་རློབས། །བདག་རྒྱུད་སྨིན་ཅིང་གྲོལ་བར་མཛོད། །ཀ་དག་རིག་པ་ཆོས་ཀྱི་སྐུ། ཁ་དོག་རང་གསལ་ལོངས་སྤྱོད་རྫོགས། །ཀུན་རིག་ཀུན་གསལ་སྤྲུལ་པའི་སྐུ། །སྐུ་གསུམ་མཉམ་ཉིད་གཞི་ལ་རྫོགས། །ཐོབ་བྱའི་འབྲས་བུར་ང་མི་རེ། །རང་བྱུང་རིག་པ་བཅོས་མེད་འདི། །ཀུན་བཟང་དགོངས་པ་ཨེ་མ་ཧོ། སུ་ཁ་བཛྲ་གྱིས་སོ།། ཀ་དག་ཆོས་སྐུའི་དགོངས་པ། །བློས་བྱས་ཡུལ་ལས་འདས་སོང༌། ཁ་དོག་ཅིར་ཡང་མ་གྲུབ། །འཛིན་མེད་འོད་གསལ་རིག་པ། །ག་ ༤༠༡༽ལེར་མཉམ་བཞག་སྐྱོངས་དང༌། །ང་བདག་རྩ་བ་ཆོད་ནས། །གཉུག་མའི་རང་ཞལ་མཇལ་ཡོང༌། ཞེས་པའང་རྫུན་རྐྱལ་སྤྲང་མོས་བྲིས་པ་དགེ་བར་གྱུར་ཅིག ཧེ་ཧེ། དྲེད་པོ་བདེ་བའི་རྡོ་རྗེས། །སེམས་རྒོད་སྲབ་ཁ་མ་ཐུབ། །ལེ་ལོའི་དམག་ལ་རྒྱུགས་ནས། །ཐོས་བསམ་མཁའ་ལ་ཡལ་སོང༌། །སྣང་ཞེན་དར་གྱི་མདུད་པ། །ལྷོད་མེད་རྒྱ་ཡིས་བཏབ་ནས། །འདོད་ཆགས་སྦྲ་ཁང་ནང་ན། །སཞེ་སྡང་གནས་མལ་བདེ་བདེ། །ང་རྒྱལ་གདན་ཁྲིའི་སྟེང་ན། །ཕྲག་དོག་གོས་བཟང་གྱོན་ནས། །གཏི་མུག་རོ་ཉལ་བྱེད་ཅིང༌། །དུག་ལྔ་རང་གར་སྤྱོད་པ། །བདེ་བའི་རྡོ་རྗེ་ལོས་ཡིན། །ཐོས་བསམ་སྒོམ་པའི་བརྩོན་འགྲུས། ཁྱོད་ལ་ཡོད་པ་མ་མཐོང༌། །བུ་དང་བུ་མོའི་བརྩོན་འགྲུས། ཁྱོད་ལ་ཡོད་པ་ལོས་བདེན། །དགོས་མེད་རྒྱུད་ལ་སྐྱེས་ན། ཁྱོད་ཀྱི་བྱ་བྲལ་ལོས་ཡོང༌། །འཁོར་ཆེན་འཁོར་ཆུང་འདོར་ལེན། །བྱ་བྲལ་མི་ཡོང་ཐག་ཆོད། །ངེས་འབྱུང་དད་པ་ཟབ་ཟིབ།

ཁྱོད་ལ་ཡོད་པ་ལོས་བདེན། །བླ་མའི་མན་ངག་ཟབ་བཅུད། །ཉམས་སུ་མ་ལོན་ཐ་ཆད། །ལྟ་བ་ནམ་མཁའ་མདུང་བསྐོར། ༤༠༢༽ ཁྱོད་ཀྱི་ཤེས་པ་བདེན་ན། །དུག་ལྔའི་དམག་དང་འཕྲད་དུས། །ཐ་མལ་བ་དང་ཁྱད་མེད། །གཡུལ་ངོའི་བུ་ཆུང་ལོས་བདེན། །གོ་མིན་གནས་མིན་ས་མཐའ། །མི་མིན་ནོར་མིན་བུ་མོ། །བདེ་ཆེན་བདེ་བའི་རྡོ་རྗེས། །གཏེར་མིན་གཏེར་འདྲའི་སྒོ་ཕྱེས། །ཐེག་མིན་ཐེག་ཆེན་རློམས་ནས། །ཅི་མིན་ཆལ་ཆོལ་སྨྲས་འདུག །ཡུལ་ངན་མགོ་ལོག་ཡུལ་ན། །སྐྱེ་ངན་བདེ་བའི་རྡོ་རྗེ། །བསམ་ངན་བདུད་ཀྱི་དབང་གིས། །གྲོགས་ངན་རྐྱེན་གྱིས་བསྐུལ་ནས། །ཚོགས་ངན་འཁོར་ལོའི་རྒྱུན་བཟུང༌། །འཐབ་འཁོན་བྱ་བ་བྱེད་ཅིང༌། །འགྲོ་དོན་ཡིན་པ་ལོས་བདེན། །ལུས་ངན་བདེ་བའི་རྡོ་རྗེ། །ལས་ངན་བྱ་བ་མ་མང༌། །བསམ་ངན་གདུག་སེམས་སྤོངས་ལ། །རྭ་འདྲའི་རང་རྒྱུད་གཏན་ཕོབས། །ཟབ་བཅུད་ཉམས་སུ་ལེན་དགོས། །མཚན་ལྡན་གྲོགས་དང་འཕྲད་དུས། །མཉེས་གསུམ་ཞབས་ཏོག་བསྒྲུབ་དགོས། །རང་སྣང་དགྲ་རུ་ལངས་དུས། །རྐྱེན་སྣང་རང་སར་གྲོལ་དགོས། །རང་རྒྱུད་དུག་གི་སྒྱེ་འདྲ། །གཞན་ལ་ཆོས་བཤད་མ་བྱེད། །མི་མིན་རང་སྣང་སྟོན་པས། །སྨིན་གྲོལ་ལམ་མཆོག་བསྩལ་དུས། །རང་སྐལ་ཉམས་སུ་ལོངས་ལ། །ལེ་ལོའི་དབང་དུ་མ་བསྐྱུར། །གྲོགས་ངན་ ༤༠༣༽རྐྱེན་གྱིས་བསྐུལ་ཚེ། །བཟོད་པའི་གོ་ཆ་བརྟན་དགོས། །འཁོར་དང་འཐབ་འཁོན་མ་བྱེད། །རང་ཁ་ཟུངས་ལ་ཉོལ་སྡོད། །བསྐྱེད་རྫོགས་སྣ་གཅིག་མེད་པའི། །གཞན་གནོད་ཁོང་ཁྲོ་བསྐྱུར་ཐེངས། །རང་རྒྱུད་ཆོས་དང་མི་མཐུན། །གཞན་དོན་མི་ཡོང་ཉོལ་སྡོད། །དེ་ལྟར་སེམས་ལ་ཟུངས་དང༌། ཁྱོད་ལ་གོ་རྒྱུ་ཡོད་དོ། །སྐྱོན་ཚང་ཡོན་ཏན་ཀུན་ཟད། །སྤྲང་མོ་བདེ་བའི་མིང་གིས། །རང་ལ་གདམས་པ་ཨེ་གོ །ཧ་ཧ་ཧེ་ཧེ་ཧོ་ཧོ། །བྲིས་ངན་བདེ་བའི་རྡོ་རྗེས། །ཤོག་ངན་ཤོག་མཐའི་ངོས་ལ། །ཚིག་ངན་རང་སྐྱོན་སྣ་ཚོགས། །སྣག་ངན་སོལ་ཁུས་བྲིས་ཡོད། །སློབ་ངན་ཐུབ་བསྟན་བཟང་པོ།

ཁ་ངན་ཁོལ་མོ་རྡེབ་རྡེབ། །མ་བྱེད་རང་ཁ་ཟུངས་སྡོད། །ང་ལ་ཡོན་ཏན་མེད་པས། །རང་སྐྱོན་ཡོད་པ་ལོས་གོ །ང་རང་ལྟ་བུའི་ལས་ངན། །གཅིག་ཀྱང་ཡོད་པ་མ་མཐོང༌། །སྐྱབས་གནས་དཀོན་མཆོག་གསུམ་གྱིས། །བདག་གི་བློ་སྣ་བསྒྱུར་མཛོད། ཅེས་པའང་ཡུལ་མི་རྣམས་ཀྱིས་དྲེད་པོ་ཟེར་བ་ལ་ཡིད་ཚིམ་ནས་རང་སྐྱོན་ཟུར་ཙམ་བྲིས་པའོ།། ཧ་ཧ། ཀ་དག་རིག་པ་སྨྲ་བསམ་བརྗོད་པ་བྲལ། ཁ་དོག་མ་ངེས་ལྷུན་གྲུབ་ ༤༠༤༽ཡོན་ཏན་རྫོགས། །ག་ལེར་མ་བཅོས་རང་བབས་ངང་སྐྱོངས་དང༌། །ངར་འཛིན་འཁྲུལ་པ་གཉིས་མེད་དབྱིངས་སུ་གྲོལ། །ཆོས་ཅན་མཚན་མར་འཛིན་པའི་ཆོས་རྣམས་ཀྱང༌། །ཆོས་ཉིད་སྤྲོས་མཐའ་བྲལ་བའི་ངང་དུ་དག །གང་སྣང་གང་ཤར་ཡེ་ཤེས་ཆེན་པོའི་རྩལ། །ཡེ་གྲོལ་བློ་འདས་ཆོས་སྐུའི་དགོངས་པར་མཉམ། །དེ་ལ་དབྱེ་བསལ་སྤང་བླང་བྱར་མེད་པས། །མངོན་གྱུར་ངང་གནས་གཏན་སྲིད་ཟིན་པར་མཛོད། །དེ་ལྟར་འཁྲུལ་མེད་གནས་ལུགས་ཆེན་པོའི་དོན། །སྐྱེ་དམན་བདག་འདྲས་བརྗོད་པའི་གནས་མིན་ཀྱང༌། །སློབ་བུའི་ཐུགས་བཞེད་སྐོང་ཕྱིར་ཟུར་ཙམ་ཞུ། །དཔེ་རུ་མ་བཞག་གནད་དོན་ཉམས་ལེན་རེམ། ཅེས་བདེ་བའི་རྡོ་རྗེས་གང་དྲན་ཡིག་རིས་སུ་བྲིས་པའོ།། དགེའོ།། ཆོས་དབྱིངས་ཁྱབ་བརྡལ་མཉམ་པར་རོལ་པ་ལས། །འགྲོ་བའི་དོན་དུ་སྒྱུ་མའི་སྐུར་སྣང་བ། །ཧེ་རུ་ཀ་དཔལ་པདྨ་ལས་འབྲེལ་རྩལ། །རྡོ་རྗེ་བཙུན་མོ་བདེ་ཆེན་བདེ་བའི་དབང༌། །རེག་པ་མཉམ་སྦྱོར་ལྷ་སྐུའི་ཕྱག་རྒྱར་བཞེངས། །དྲན་རྫོགས་མ་ཧཱ་ཡོ་གར་ལྷུན་གྱིས་གྲུབ། །སྣང་དབྱིངས་ཐབས་མཆོག་དཔའ་བོ་ཧེ་རུ་ཀ །ཡེ་སྟོང་ཤེས་རབ་མཆོག་གྱུར་བདེ་ཆེན་ ༤༠༥༽དཀར། །དགའ་བཞི་སྟོང་བཞིའི་འོད་གསལ་ཀློང་དུ་སྦྱོར། །གདོས་བཅས་ཟག་ཟད་ཟག་མེད་འོད་སྐུར་གྲོལ། །དོན་དམ་ཨ་ནུ་ཡོ་གར་ལྷུན་གྱིས་གྲུབ། །རིག་པ་བདེ་ཆེན་ཡེ་ཤེས་རོ་མ་དཀར། །སྟོང་པ་གསལ་བའི་ཡེ་ཤེས་རྐྱང་མ་དམར། །རང་བྱུང་རླུང་གི་ཡེ་ཤེས་རླབས་གཡོས་པས། །ཀུན་འདར་དབུ་མའི་དབྱིངས་སུ་གཉིས་མེད་སྦྱར། །གདོད་ནས་སངས་རྒྱས་ཡེ་གྲོལ་རང་གནད་མཐོང༌། །གཉིས་མེད་ཨ་ཏི་ཡོ་གར་ལྷུན་གྱིས་གྲུབ། །ཆགས་མེད་ཆགས་ལམ་ལྟར་སྣང་རྟེན་འབྲེལ་ཙམ། །དབྱིངས་དང་ཡེ་ཤེས་མཉམ་སྦྱོར་གཟུང་འཛིན་བྲལ། །ཉོན་མོངས་ཀུན་ཏུ་རྟོག་པ་དབྱིངས་སུ་བཅོམ། །རྒྱུ་འབྲས་ས་ལམ་རིམ་པར་མི་ལྟོས་བར། །བཅུ་གསུམ་རྡོ་རྗེ་འཛིན་པའི་ས་རྙེད་ནས། །ནང་གསལ་གཞོན་ནུ་བུམ་སྐུ་མངོན་དུ་གྱུར། །དོན་གྱི་རྟ་ཕག་ཡབ་ཡུམ་ཨེ་མ་ཧོ། །སྙིང་གི་བཅུད་འདྲའི་གསང་ཁྲིད་ཟབ་མོ་འདི། །སྙིང་གི་བུ་ལ་སྦ་གསང་མེད་པར་སྤེལ། །སྙིང་གི་དཀྱིལ་ཟུང་གསང་བར་ཉམས་སུ་ལོངས། །སྙིང་བཅུད་ཟབ་མོ་ཡལ་བར་མ་དོར་བར། །བཀའ་སྲུང་དྲེགས་པའི་ཚོགས་ཀྱིས་ཐུབ་པར་སྲུངས།

ས་མ་ཡ། སྐུ་གསུང་ཐུགས་ཀྱི་རྒྱ་ཡོད་དོ། ཅེས་པའང་སྔགས་ཀྱི་རྣལ་འབྱོར་དུ་འབོད་པ་ཀུན་ ༤༠༦༽བཟང་བདེ་སྐྱོང་དབང་མོས་ཉམས་ལེན་ཟུར་ཙམ་སྙིང་གི་བུ་ལ་གདམས་པའོ།། དགེའོ།། སྔོན་བསགས་ལས་འཕྲོ་དག་པའི་སྨོན་ལམ་མཐུས། །ཤེལ་དཀར་མཚོ་དང་ཀུན་དགའ་དི་པཾ་སོགས། །ཟབ་གཏེར་བདག་པོའི་སྐྱེ་སྲིད་མང་དུ་བླངས། །ཐབས་གྲོགས་ཆོས་བདག་རྟེན་འབྲེལ་ལེགས་འགྲིགས་ནས། །འགྲོ་དོན་མཐར་ཕྱིན་གྲུབ་བརྙེས་དངོས་གྲུབ་ཐོབ། །ད་ལྟར་ཡུལ་ངན་མགོ་ལོག་ཕྱོགས་སུ་འཕེན། །ལོག་ལམ་ཆོས་འགལ་གྲོགས་དང་བུ་སློབ་འཕྲད། །ལོག་ལྟའི་གནས་མཐོང་མི་འདོད་ཆར་རྒྱུན་ཕབ། ཁ་ནས་དད་གུས་མོས་པ་ལྷང་ལྷང་བྱེད། །ལྐོག་ཏུ་འབར་གཤེ་སྨ་ཕབ་བརྙས་དམོད་རྩོམ། །བསམ་ངན་དུག་གི་མེ་ཏོག་ཞེ་རེ་ཁྲེལ། །མཁའ་འགྲོ་ལུང་བསྟན་འགྲོ་དོན་ཞིང་ས་དང༌། །ཐབས་གྲོགས་ཆོས་བདག་ཟབ་གཏེར་ཆོས་སྐོར་སོགས། །ཚུལ་བཞིན་སྤྱོད་པའི་གནད་བྱང་ཡོད་ན་ཡང༌། །བན་ནག་བདུད་ཀྱི་གྲོང་ནས་བར་ཆད་རྩོམ། །དམ་སེལ་རྐྱེན་གྱིས་རྟེན་འབྲེལ་དུ་མ་འཆུག །གཏེར་བཅུད་བྱིན་རླབས་མཁའ་འགྲོའི་གླིང་དུ་དྲངས། །ཐུན་མོང་ལས་ཕྲན་ཙམ་ལས་ཆེར་མ་འབྱུང༌། །མགའ་ར་བན་ནག་ཞིང་ས་རྙོག་པའི་ཡུལ། །ཡེ་ཤེས་སྤྱན་ལྡན་རྣམས་ཀྱིས་མི་གཟིགས་ ༤༠༧༽ སམ། །བདག་གིས་སྔོན་ནས་བསྒྲུབས་པའི་མཐུ་རྩལ་ཅན། །བཀའ་སྲུང་མྱུར་མགྱོགས་རྣམས་ཀྱིས་གྲོགས་རེ་རན། །དམ་ཉམས་དགྲ་བོའི་སྲོག་རྩ་དམར་པོ་མི་བཅད་དམ། །བཀའ་ཡི་ཆད་པ་དྲག་པོ་མི་གཏོང་ངམ། །རྟགས་མཚན་གསལ་པོ་ད་ལྟ་ཉིད་དུ་སྟོན། །ཟ་སྐལ་ཡིན་པས་མ་འགྱང་ཕྲིན་ལས་མཛོད། །དམ་ཉམས་འདི་རྣམས་བརྟེན་དང་འགྲོགས་པ་དང༌། །ཟབ་གནད་འབྱིན་དང་གཏེར་ཆོས་སྤེལ་བ་སོགས། །མི་བགྱིད་དམ་བཅའ་སྙིང་གི་དཀྱིལ་དུ་བཟུང༌། །འོན་ཀྱང་ཤེལ་དཀར་སྨོན་ལམ་འཕྲོ་ལྡན་པས། །ནམ་མཁའི་སྙིང་པོ་བི་མ་མི་ཏྲ་ཡི། །ཐུགས་སྤྲུལ་རྣལ་འབྱོར་གསང་སྔགས་གླིང་པ་ཡིས། །རྗེས་བཟུང་ཟབ་དགུའི་གདམས་པའི་ཕ་ཕོག་བསྩལ། །བློ་བཅོས་དཔྱད་སྒོམ་ཙམ་ལ་གདིང་མི་བཅའ། །རང་གསལ་ཡེ་ཤེས་འདུ་འབྲལ་མེད་པར་འཆར། །སྟོང་ཆེན་རིག་པའི་དབྱིངས་ལ་རང་ས་ཟིན། །དུ་མ་རོ་གཅིག་དག་མཉམ་ཆེན་པོར་གྲོལ། །རང་བྱུང་རིག་པ་ཀུན་བཟང་རང་ཞལ་མཇལ། །འབྲས་བུ་ཕྱི་དུས་མི་རེ་གཏན་སྲིད་ཟིན། །དེ་སྐད་སྨྱོན་མ་མདོ་མེད་གཏེར་བརྫུན་མཁན། །འཁྲུལ་ཞིག་བདེ་ཆེན་བདེ་བའི་རྡོ་རྗེ་ཡིས། །ནཻ་གྲོ་གསང་ཕུག་རྡོ་རྗེ་རྫོང་ནས་བྲིས།

ཡི་གེ་ ༤༠༨༽པ་ནི་སྣང་སེམས་རང་གྲོལ་ལོ།། དགེའོ།། རྡོ་རྗེ་འཆང་དང་དབྱེར་མེད་པའི། །ལས་འབྲེལ་རྩལ་ལ་གུས་པས་འདུད། །བྱང་ཆུབ་བར་དུ་བདག་སྐྱོང་ལ། །འབྲལ་མེད་བདེ་ཆེན་འཁོར་ལོར་བཞུགས། །ཨེ་མ་ངོ་མཚར་རྨད་ཀྱི་ཆོས། །ཟུར་འཇུག་ཐབས་གྲོལ་ཟབ་མོའི་ལམ། །སྔགས་ཀྱི་ཁྱད་ཆོས་གསང་ཆེན་སྙིང༌། །རྣལ་འབྱོར་ལྡན་པའི་དཔལ་གྱུར་ཀྱང༌། །ཚུལ་བཞིན་སྤྱོད་པ་དཀོན་པར་མཐོང༌། །འོན་ཀྱང་དུས་འདིར་སྔོན་སྨོན་མཐུས། །རྣལ་འབྱོར་དཔའ་བོ་ཁྱེད་དང་འཕྲད། །མྱུར་ལམ་རྟོགས་བརྗོད་མན་ངག་དང༌། །ས་ལམ་གཅིག་རྫོགས་ཚུལ་རྣམས་ཀུན། །དངོས་དང་ཡི་གེའི་ལམ་ནས་གསུངས། །དེས་མཐུས་སྐྱེས་དམན་ཁོ་མོ་བདག །སྙིང་ནས་ཡི་རང་ངོ་མཚར་ཆེ། །ད་དུང་གསང་སྤྱོད་མྱུར་ལམ་གནད། ཁྱོད་ཐུགས་འོད་གསལ་སྒྲོམ་ནས་ཕྱུངས། །སྦ་གསང་གཅུས་དཀྲུགས་མི་མཛད་པར། བདག་གི་དཔལ་དུ་བཀའ་དྲིན་སྩོལ། །བདག་ཀྱང་ལུས་དམན་རྐྱེན་དབང་གིས། །ཤེས་རབ་གསུམ་གྱི་ནོར་ཆུང་བས། །བཤད་བྱ་གཞུང་དོན་ཆེར་དབེན་ཀྱང༌། །རང་རེའི་ལྟ་སྤྱོད་ལམ་མཐུན་པའི། །རང་གི་གསང་སྤྱོད་ཅུང་ཞིག་ཞུ། །ལུས་དབང་རྣམ་པར་དག་པའི་གཞི། ༤༠༩༽།ཡན་ལག་ཞིང་གི་བཀོད་པ་རྫོགས། །རྩ་གསུམ་འཁོར་ལོའི་གཞལ་ཡས་སུ། །རབ་འབྱམས་དཀྱིལ་འཁོར་ལྷུན་གྱིས་གྲུབ། །རྩ་གནས་དཔའ་བོ་མཁའ་འགྲོའི་གྲོང༌། །བདེ་བ་ཆེན་པོའི་གར་དུ་རོལ། །སྣང་བ་ཡབ་ལ་སྟོང་པ་ཡུམ། །བདེ་ཆེན་པདྨ་འཁོར་འདས་གཞི། །མཆོག་གི་བདེ་བསྐྱེད་གྷནྡྷེ་ཡི། །རྐྱེན་བསྐུལ་ཉེ་རྒྱུའི་ལམ་སྦྱོར་བས། །དཔའ་བོའི་རྒྱ་བསླང་སེམས་སྤྲིན་གཡོས། །འོད་ཀྱིས་མཁའ་ཁྱབ་ཞིང་ཀུན་གྱི། །རྒྱལ་མཆོད་བྱིན་རླབས་ནུས་པ་བསྡུས། །དྭངས་མའི་ཐིག་ལེར་རོ་གཅིག་བཅིངས། །ཚོགས་ཆེན་ཡེ་རྫོགས་ངང་གིས་རྫོགས། །སླར་ཡང་སེམས་སྤྲིན་གནས་ལྔར་ཁྱབ། །ལུས་དཀྱིལ་སྐྱེ་མཆེད་ལྷ་རྣམས་ཀུན། །བདེ་ཆེན་ཟག་མེད་རེ་ཡིས་མཉེས། །དགའ་མཆོག་ཁྱད་ལྷན་དགའ་བྲལ་གྱི། །གཞིར་དྲངས་ཡེ་ཤེས་མངོན་གྱུར་པ། །མི་སློབ་ལམ་མཐར་སོན་པ་ཡི། །ལམ་རྣམས་ཀུན་གྱི་འབྲས་རྫོགས་པ། །ཡས་བརྟན་ཐབས་ཀྱི་དགའ་བར་བརྫོད། །རླུང་ཤེས་དམིགས་པའི་གནད་གཅུན་ནས། །སེམས་སྤྲིན་ལྡོག་ཁྱབ་བཅིང་བ་ཡིས། །དགའ་བ་དང་ནི་མཆོག་དགའ་དང༌།

ཁྱད་པར་དགའ་དང་ལྷན་དགའ་ཡི། །ཡེ་ཤེས་བཞི་ཡི་ངང་ ༤༡༠༽བརྟན་པ། །མས་བརྟན་ཤེས་རབ་དགའ་བར་བརྗོད། །ཐབས་ཤེས་དགའ་བདེའི་སྟོབས་ཤུགས་ཀྱིས། །དུས་སྦྱོར་བཅུ་གཉིས་གནས་སྟོངས་ནས། །རྡོ་རྗེ་འཛིན་པའི་ས་མཆོག་ཉིད། །དོན་གྱིས་ཐོབ་པ་ལམ་འདིའི་ཁྱད། །མཆོག་ཏུ་མི་འགྱུར་བདེ་བ་ཆེ། །རྣམ་ཀུན་མཆོག་ལྡན་དོན་གྱི་དབྱིངས། །ལྷ་དང་སྣང་བ་ཆོས་ཉིད་གསུམ། །དབྱེར་མེད་ཆེན་པོ་མངོན་གྱུར་པས། །ཕྱི་ནང་གཞན་གསུམ་ཆོས་ཁམས་ཀུན། །ཡེ་ནས་ཡེ་ཤེས་ལྷ་ཡི་ངང༌། །རྡོ་རྗེ་གསུམ་དུ་དག་སྨིན་རྫོགས། །མཐར་ཕྱིན་ཐབས་ཤེས་དབྱེར་མེད་པར། །རིག་སྐུ་མངོན་དུ་གྱུར་པའི་ཐབས། །ལམ་གྱི་ལམ་མཆོག་དེ་ཀའོ། །ཧེ་ཧེ་བདེ་སྟེར་དཔའ་བོའི་བདེ་བའི་རྒྱུས་བསྐུལ་ནས། །བདེ་སྐྱོང་དབང་མོའི་བདེ་ཆེན་ཐབས་ཀྱི་གནད། །བདེ་སྟོང་སྙོམས་འཇུག་ལམ་གྱི་ཁྱད་ཆོས་འདི། །བདེ་བའི་འབྱུང་གནས་དཔའ་བོ་ཁྱེད་དྲུང་ཕུལ། །བདེ་སྐྱེད་ཌཱ་ཀིས་བརྩེ་བས་རྗེས་བཟུང་ནས། །ཟུང་འཇུག་ལམ་གྱི་ཕོ་ཉར་བདག་འགྱུར་ཤོག །དེའི་མཐུས་མཆོག་ཁྱེད་སྐུ་ཚེ་རབ་བརྟན་ནས། །ཟབ་གཏེར་བསྟན་པ་མཐའ་དུ་རྒྱས་པ་དང༌། །བསྟན་འགྲོའི་བདེ་སྐྱིད་སྣང་བ་གོང་འཕེལ་ནས། །པད་འབྱུང་ཡབ་ཡུམ་ཐུགས་བཞེད་ ༤༡༡༽བསྒྲུབ་ནུས་ཤོག །དེ་ལྟར་བཀའ་ལུང་ཀུན་ལ་མི་གསལ་བའི། །རང་ལུགས་ཉོན་མོངས་རང་གར་སྤྱོད་པའི་ལམ། །གྲོགས་ཀྱི་གསུང་གི་དབུགས་དབྱུང་ཕེབས་པའི་ངོར། །ཨ་མཚར་མཚར་གཏམ་ཉམས་རིས་ཡི་གེ་རུ། །བདེ་ཆེན་བདེ་བའི་རྡོ་རྗེས་བྲིས་ཏེ་ཕུལ། དགེ་འདིས་ཐབས་ཤེས་དབྱེར་མེད་ལྷན་འཛོམ་ནས། ཁ་སྦྱོར་བདུན་ལྡན་ཟུང་འཇུག་སྐུ་ཐོབ་ཤོག དགེའོ།། སྙིང་ལས་རབ་བརྩེ་དཔའ་བོ་མཆོག་ཁྱེད་གསོན། །སྙིང་རྗེའི་ཡུལ་གྱུར་ཁོ་མོ་བདག་ཉིད་ལ། །སྒོ་གསུམ་ཡོན་ཏན་སྤུ་ཙམ་མ་མཆིས་ཀྱང༌། ཁྱེད་ཐུགས་དག་པའི་སྣང་ངོར་གསལ་བ་ཡི། །ཀུ་ཀུར་སེང་གེའི་མིང་གི་སྒྲར་འབོད་པ། །གཞན་གྱིས་མཐོང་ཚེ་ཡིད་ཁྲེལ་སྨད་གཞིར་མངོན། །འོན་ཀྱང་ཚེ་སྔོན་སྨོན་ལམ་འཕྲོ་ལྡན་པས། །ཚེ་མཇུག་མཐུན་པའི་གྲོགས་བཟང་ཁྱེད་དང་འཕྲད།

།ཟུང་འཇུག་ལམ་གྱི་ཕོ་ཉར་བདག་གྱུར་མཐུས། །བོགས་འབྱིན་བརྟན་པ་གསུམ་དུ་བཅིངས་པ་ཡིས། །འཁོར་ལོ་ལྔ་པོའི་མདུད་པ་རབ་གྲོལ་ནས། །ནང་དོན་ཡེ་ཤེས་རྟོགས་པ་མངོན་གྱུར་ཅིང༌། །ཐབས་ཤེས་དབྱེར་མེད་རིག་སྐུ་འགྲུབ་པ་དང༌། །ཚེ་ ༤༡༢༽རབས་ཀུན་ཏུ་འབྲལ་མེད་ལྷན་འཛོམ་ཤོག །ཨེ་མ་ཀུ་རེ་ཡིན་ནོ་སྙིང་གི་གྲོགས། ཁོ་མོའི་གནས་ཚུལ་ཟུར་ཙམ་ཞུ་བ་ཕུལ། །ཆུང་ནས་ཆོས་ལ་མོས་པ་རབ་ཐོབ་པས། །ལོ་ལྔ་ལོན་དུས་ཆོས་ཀྱི་བསམ་པ་སྐྱེས། །ལོ་བདུན་ནས་བཟུང་མཁའ་འགྲོས་རྗེས་བཟུང་ནས། །ཐུན་མོང་དང་ནི་ཐུན་མིན་ཆོས་རྣམས་ཐོབ། །བཅུ་གཉིས་ལོ་ལ་སྔགས་ཀྱི་སྒོར་ཞུགས་ནས། །སྟོང་རང་གསུམ་གྱི་ལམ་ལ་རབ་ཏུ་སྦྱངས། །འཁོར་ལོ་བཞི་པའི་མན་ངག་རིམ་བཞིན་ཐོབ། །བཅུ་གསུམ་ལོན་ཚེ་བླ་མེད་ནང་རྒྱུད་ཀྱི། །འཁོར་ལོ་ལྔ་པའི་མན་ངག་གཅིག་བརྒྱུད་དུ། །ཐོབ་འབྲས་རྩ་རླུང་ཐིག་ལེ་ཅུང་སྨིན་ནས། །ཐོག་མའི་གཏེར་གྱི་ཁ་བྱང་ཕྲན་བུ་རྙེད། །རྨི་ལམ་འཁྲུལ་ངོར་མཁའ་འགྲོས་རྗེས་བཟུང་ནས། །འབྱུང་དང་འབྱུང་འགྱུར་དུ་མ་ལུང་བསྟན་མཐུས། །བཅོ་ལྔ་ལོན་དུས་ཕྱོགས་མེད་ཕྱོགས་འདིར་འཁྱམས། །བཅུ་དྲུག་ལོན་དུས་སྔོན་འབྲེལ་ཆོས་དང་འཕྲད། །བཅུ་དགུའི་ལོ་ནས་བླ་མའི་བཀའ་བཞིན་དུ། །མིང་དང་དོན་མཚུངས་མགོ་ལོག་ཡུལ་དུ་བགྲོད། །སྔོན་ལས་བཟང་དང་འཕྲལ་རྐྱེན་གཉིས་འཛོམ་མཐུས། །ཡུན་རིང་བར་དུ་འཁོར་བའི་ཆོས་ཀྱིས་གོས། །འཕྲལ་འཕྲལ་གཏེར་དང་གཏེར་གྲོགས་དང་འཕྲད་ ༤༡༣༽ཀྱང༌། །གཞན་རྐྱེན་ངོ་བསྲུང་ཕྱིར་དུ་སབྟས་བསྒྲིབས། །རྩ་དགུ་ནས་བཟུང་རང་གཏེར་དང་འཕྲད་ཅིང༌། །གྲོགས་དང་ཆོས་འཛིན་སྨོན་ལམ་སྐལ་ལྡན་ནས། །རེ་ཞིག་བར་དུ་བསྟན་འགྲོའི་ཕན་བདེ་རྒྱས། །སུམ་ཅུ་རྩ་གསུམ་ལོ་ནས་རྐྱེན་ངན་ལྡངས། །མགོན་དང་སྐྱབས་བྲལ་གཅིག་པུར་ངེས་མེད་དུ། །སེང་གེ་ཡུལ་བགྲོད་བཞིན་དུ་ཉུལ་ཞིང་འཁྱམས། །བདེ་སྡུག་ངལ་བ་ཆུ་ཡི་རིས་བཞིན་བྱུང༌། །འོན་ཀྱང་པད་འབྱུང་ཡབ་ཡུམ་ཐུགས་རྗེ་དང༌། །སྐྱབས་གནས་གཏེར་ཆེན་ཡབ་སྲས་བྱིན་རླབས་ཀྱིས། །བསྟན་འགྲོའི་ཕན་བདེ་ཕྱོགས་ཙམ་འབྱུང་སྲིད་ཀྱང༌། །གྲོགས་ཀྱིས་ཕོངས་ནས་འབྱུང་འདུས་ཉེར་འཚེ་མང༌། །རྐྱེན་དེས་བསྐུལ་ནས་བཞི་བཅུ་རྩ་ལྔའི་ལོར། །སྒྱུ་ལུས་འདུ་ཁང་གཡར་པོ་ཞིག་ན་སྙམ། །འོན་ཀྱང་སྔོན་འབྲེལ་ཆེ་དང་སྨོན་ལམ་མཐུས། །བཞི་བཅུ་རྩ་བཞིའི་ལོ་དེར་ཁྱེད་དྲུང་སླེབས། །རང་ཉིད་ཉམས་ཆུང་ཀུན་ལ་དོགས་ཆེ་བས། །རྐྱེན་མིན་རྐྱེན་འདྲའི་དབང་དུ་ཉེ་བའི་ཚེ།

ཁྱེད་ཐུགས་ཡེ་ཤེས་གསལ་བའི་འོད་བརྒྱ་ཡིས། །ཐུགས་རྗེའི་མཐུ་ཡིས་བདག་ཡིད་རེ་བ་བསྐང༌། །བདེ་སྟོང་སྙོམས་འཇུག་ཟག་མེད་སྤྲིན་གྱི་མཆོག །ཟླ་གཞོན་ཐིག་ལེས་གྷནྡྷེའི་ནུས་ ༤༡༤༽པ་བསྐྱེད། །རྩ་རླུང་སོར་ཆུད་འབྱུང་འདུས་ནད་ལས་གྲོལ། །སྐུ་དྲིན་ཡོན་ཏན་ཆེའོ་སྙིང་གི་གྲོགས། ཁོ་མོ་འདོད་སྲེད་རོ་ཡིས་མྱོས་པ་མིན། །རིགས་ཀྱི་ཁྱད་པར་གསང་སྔགས་ལམ་ཞུགས་པའི། །རྐྱེན་དེའི་དབང་གིས་གྲོགས་ཀྱི་དུས་ཐབས་ཀྱིས། །ཕྱི་ནང་གཞན་གསུམ་འཁོར་ལོ་ལྔའི་བཀོད་པ། །དག་སྨིན་རྫོགས་གསུམ་ཡེ་ཤེས་ལྔ་ཡི་དབྱིངས། །དགའ་མཆོག་ཁྱད་ལྷན་དགའ་བྲལ་ཡེ་ཤེས་ཆེ། །མངོན་གྱུར་རིག་དབྱིངས་གཞོན་ནུ་བུམ་པའི་སྐུར། །སྒྱུ་ལས་མ་སྤངས་འོད་གསལ་མཆོག་གི་ལམ། །ཚེ་འདིར་བགྲོད་པའི་མྱུར་ལམ་ཨེ་མ་ཧོ། །དེ་ལྟར་མོས་པའི་ལམ་གྱིས་ཉེར་དྲངས་ནས། །དུས་ཐབས་རྟེན་འབྲེལ་གནད་ཀྱང་དེ་ལ་ཐུག །ཚུལ་བཞིན་འབྱུང་བའི་ཐུགས་བསྐྱེད་སྨོན་ལམ་ཞུ། །དེ་སྐད་གང་དེའི་གསུང་གསང་གིས། །ཝ་སྤྱང་སེང་གེར་འབོད་མཐོང་ཚེ། །མགོ་མེད་མཇུག་མེད་གནས་ཚུལ་རྣམས། །ཇོ་མིན་ནག་མིན་བདེ་བའི་མིང༌། །སྔགས་སྨྱོན་སྔགས་ནག་མདོ་མེད་པ། །ཀུན་བཟང་ཆོས་ཉིད་དབང་མོ་ཡིས། །ཡིད་མཚོ་དྭངས་གསལ་སྒྲོམ་ལས་བཤུས། །སུག་རྩེ་རླུང་གི་རྟར་བསྐྱོན་ནས། །ཡིག་རིས་ཚིག་ནག་རིས་སུ་བཀོད། དགེའོ།།