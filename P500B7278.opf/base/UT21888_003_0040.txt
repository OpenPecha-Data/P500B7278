༤༣༽རྒྱུན་ཁྱེར་ཚེ་ཕུར་འདོན་འགྲིགས་ལ། ཕུར་པའི་ལས་བྱང་གཞུང་བསྲངས་ནས་བསྙེན་པ་ཅི་ནུས་བཟླས་མཐར། སྤྱི་བོའི་སྟེང་གི་ནམ་མཁའ་རུ། །པདྨ་ཉི་ཟླའི་གདན་གྱི་སྟེང༌། །འཆི་མེད་ཚེ་ཡི་མགོན་པོ་ནི། ཚེ་སྒྲུབ་ཡང་བཅུད་སྙིང་པོ་ལས། དམར་གསལ་ལོངས་སྤྱོད་སོགས། གང་བར་བསམ། རྩ་སྔགས་མཐར། ཨོཾ་གུ་རུ་སོགས། སྭཱ་ཧཱཿ ཅི་ནུས་བཟླས་མཐར་ཕུར་པའི་སྒྲུབ་པ་དང་ལས་སྦྱོར་ལ་འཇུག ཐུན་གྲོལ་ཁར། ཚེ་སྒྲུབ་ལས། རིགས་བདག་ཚེ་དཔག་མེད་ཀྱི་སོགས་ནས། རཀྵ་རཀྵ་ཧཱུྃ༔ བརྗོད་མཐར་མཆོད་བསྟོད་སོགས་གཞུང་ལྟར་བྱའོ། ཉེར་མཁོའི་ཆེད་དུ་བདེ་བའི་རྡོ་རྗེས་སོ།། ༤༤༽ གསོན་དང་བུ་མཆོག་ཚུལ་ཁྲིམས་རྡོ་རྗེ་ལགས། །དེ་ལྟར་གཏེར་མིན་བརྫུན་གྱི་རི་མོ་འདི། །བྲི་འདུན་མོས་པ་གཏན་ནས་མེད་ན་ཡང༌། །གྲོགས་མཆེད་སློབ་མ་རྣམས་ཀྱི་ཆོས་འདུན་དང༌། །དམ་ལྡན་སྐྱེས་བུ་ཀར་དོན་ཚེ་འཕྲང་ལས། །ཐར་ཕྱིར་སྨོན་འདུན་བཟང་པོའི་མཐུས་བསྐུལ་ནས། །ཡིད་ཀྱི་མཚོ་ལས་འཁྲུལ་སྣང་གཟུགས་ཤར་བ། །བདེན་མེད་ཉམས་ཀྱི་རི་མོའི་བརྫུན་ཚིག་འདི། །ཆོས་བདག་བུ་སློབ་ཚེ་ཆོས་བརྟན་ཕྱིར་བྲིས། །འོན་ཀྱང་རང་གཞན་ངལ་བ་དོན་མེད་དང༌། །གཏེར་གཉིས་བསྟན་པའི་ཆོམ་རྐུན་འགྲོར་དོགས་ནས། །སེམས་ལ་དམ་བཅའ་བྱས་ཀྱང་བྱ་ཐབས་བྲལ། །དེ་བས་གོས་དཀར་མཁའ་འགྲོའི་ཀློང་ཉིད་དུ། །ཐུགས་བབས་ཡོད་ཚེ་རེ་ཞིག་གསང་རྒྱ་མཛོད། །བདེ་ཆེན་བདེ་བའི་རྡོ་རྗེའི་ངེས་ཚིག་ཡིན། ཧ་ཧ།། ༤༥༽ཚོགས་མཆོད་རྒྱུན་གྱེར་ཚོགས་གཉིས་མཐར་ཕྱིན་བཞུགས༔ རྒྱུན་ཁྱེར་ཚོགས་མཆོད་ཟབ་མོ་ནི༔ བཟའ་བཅའ་ལ་སོགས་ཅི་འབྱོར་བཤམས༔ སྣང་སྲིད་དག་པ་རབ་འབྱམས་ཀློང༔ ཤེས་ཤིང་རྟོགས་པའི་རྣལ་འབྱོར་གྱིས༔ བདེན་འཛིན་བྲལ་བའི་མཆོད་པ་ནི༔ དཀྱིལ་འཁོར་ལྷ་ཚོགས་དགྱེས་པ་བསྐང༔ ཐབས་མཆོག་འདི་ལ་བརྩོན་པར་བྱ༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ སྣང་སྲིད་དག་པ་དུར་ཁྲོད་རོལ་པའི་གནས༔ གཟུགས་སྣང་དག་པ་དཔལ་ཆེན་ཀུ་མཱ་ར༔

འདོད་ཡོན་དག་པ་རབ་འབྱམས་མཆོད་པ་འབུལ༔ འཛིན་ཞེན་བྲལ་བའི་ངང་དུ་བཞེས་སུ་གསོལཿ མྱོང་གྲོལ་བདེ་བ་ཆེན་པོའི་ཀློང་དུ་བསྐངས༔ གཉིས་སྣང་འཛིན་པ་འདོད་ཡོན་མཆོད་པས་བཤགས༔ མ་རིག་ལམ་གོལ་རུ་ཏྲ་དབྱིངས་སུ་བསྒྲལ༔ དོན་དམ་སྐྱེ་མེད་ལྷ་ཚོགས་ཞལ་དུ་བསྟབ༔ བདེ་སྟོང་ཡེ་ཤེས་ཆེན་པོའི་དངོས་གྲུབ་རོལ༔ ཨ་ལ་ལ་ཧོཿ རིག་རྩལ་མ་འགགས་མགྲོན་རྣམས་ལྷག་མས་ཚིམ༔ རང་གཞན་དོན་གཉིས་འབད་མེད་ལྷུན་གྲུབ་ནས༔ སྐུ་གསུམ་དག་པའི་ཞིང་ལ་སྤྱོད་པར་ཤོག༔ ཅེས་པ་ཚོགས་མཆོད་རྒྱུན་ཁྱེར་བསྡུས་པ་འདི་ཡང་དམ་པ་གང་གི་ངོར་སུ་ཁའི་མིང་གིས་བྲིས་པའོ།། ༤༦༽བཀྲ་ཤིས་ནི༔ ཧཱུྃ་ཧྲཱིཿ དུས་གསུམ་སངས་རྒྱས་ཐམས་ཅད་ཀྱི༔ ཕྲིན་ལས་མངའ་བདག་ཧེ་རུ་ཀ༔ ལོག་འདྲེན་བགེགས་རྣམས་འདུལ་མཛད་པ༔ རྡོ་རྗེ་གཞོན་ནུའི་བཀྲ་ཤིས་ཤོག༔ ཅེས་དང་གཞན་ཡང་བཀྲ་ཤིས་ཅི་རིགས་བརྗོད༔ རྡོ་རྗེ་གཞོན་ནུའི་རྗེས་རིམ་གྱི༔ བསྡུ་ལྡང་བསྔོ་སྨོན་བཀྲ་ཤིས་ནི༔ བསྐྱེད་པའི་ལྷ་རྣམས་དམིགས་མེད་དབྱིངས་སུ་བསྡུ༔ རྗེས་སྣང་ཡེ་ཤེས་སྒྱུ་མའི་སྐུ་རུ་ལྡང༔ རྩ་སྔགས་བརྗོད༔ བསྐྱེད་རྫོགས་རིམ་གཉིས་དགེ་ཚོགས་རྒྱུན༔ འགྲོ་ཀུན་སངས་རྒྱས་ཐོབ་ཕྱིར་བསྔོ༔ ས་གསུམ་དགེ་བའི་བཀྲ་ཤིས་གང༔ བདག་ཅག་རྣམས་ལ་དེང་འདིར་སྩོལ༔ ཕན་བདེ་དང་ནི་ཚུལ་རྡོར་ངོར༔ བདེ་བའི་རྡོ་རྗེས་ཨ་མཚར་བྲིས༔ དགེའོ།།