༣༡༥༽ ཆོས་ཉིད་མཁའ་འགྲོའི་ཐུགས་ཏིག་ལས༔ དགོངས་འདུས་གནད་བྱང་བསྡུས་པ་གསལ་བའི་སྒོ་བྱེད་གསེར་གྱི་ལྡེ་མིག་གསང་བའི་རྒྱ་ཅན་བཞུགས་སོ༔ ༣༡༦༽ཐུན་སྐབས་ཞིག་ལ་མཁའ་འགྲོ་གྲུབ་པའི་རྒྱལ་མོ་ཤ་ཟ་ཁ་ཆེ་ཡིན་ཟེར་བ་ཞིག་གིས་སྐུས་གར་བསྒྱུར་ཏེ་འདི་སྐད་གསུངས༔ ཧེ་ཧེཿ ང་ཡེ་ཤེས་དབྱིངས་ཀྱི་མཁའ་འགྲོ་མ༔ གྲུབ་པའི་རྒྱལ་མོ་དབང་མོ་ཆེ༔ ང་འཁོར་འདས་གཉིས་ཀྱི་སྤྱི་གཞི་མོ༔ འཇིག་རྟེན་འདས་ཀྱང་འཁོར་བའི་ཚུལ༔ པདྨ་ཐོད་ཕྲེང་བཀའ་དམ་བཞིན༔ གསང་སྔགས་བཀའ་ཡི་གཉེར་འཛིན་ཅིང༔ གསང་འཛིན་མཆོག་ལ་དངོས་གྲུབ་སྟེར༔ དམ་ཉམས་རྣམས་ཀྱི་སྲོག་ཏུ་བབས༔ ལེགས་ཉེས་སྟངས་འཛིན་མ་མོ་རྗེ༔ མཁྱེན་གཉིས་ལྡན་པའི་མེ་ལོང་ཡོད༔ མགོན་པད་འབྱུང་སྤྲུལ་པ་བསམ་མི་ཁྱབ༔ རང་སྐལ་ ༣༡༧༽ཆོས་གཏེར་སྣ་ཚོགས་འབྱེད༔ དོན་གཉིས་མཛད་པ་མཐའ་རུ་ཕྱིན༔ ཡང་གཏེར་སྤྲུལ་པ་དཔག་ཏུ་མེད༔ ཁྱོད་ནི་མཚོ་རྒྱལ་ཤེལ་དཀར་མཚོའི༔ གསུང་ཐུགས་སྤྲུལ་པ་མཆོག་ཏུ་བསྔགས༔ རང་སྐལ་བརྡ་དོན་གོ་བར་གྱིས༔ ཞེས་ཟེར་ནས་ཀུན་དགའ་དབང་མོའི་ཆོས་སྐོར་མ་རྒྱུད་གསང་བ་སྙིང་པོའི་ཤོག་དྲིལ་ལྔ་པའི་ནང་ཚན་པདྨ་མཁའ་འགྲོའི་གདམས་སྐོར་རེད༔ ཁྱོད་ལ་བདག་གིས་གཏད་པ་ཡིན་ཟེར་ནས་རིན་པོ་ཆེ་གཡུ་སྒྲོམ་ཆུང་ངུ་གཅིག་གི་ནང་ན་མཐིང་ཤོག་སྔོན་པོའི་ངོས་ལ་རྒྱུ་མ་ངེས་པ་ཞིག་གིས་བྲིས་པའི་བརྡ་འདི་སྣང༔ (Dakini secret letter here) ན་མོ་ཛྙཱ་ན་ཌཱ་ཀི་ཡེ༔ ༣༡༨༽ སྐུ་གསུམ་མཁའ་འགྲོའི་ཚོགས་ལ་གུས་པས་འདུད༔ ཟབ་ལམ་མཁའ་འགྲོའི་ཐུགས་ཏིག་གནད་བྱང་འདི༔ པདྨ་བདག་གིས་མཚོ་རྒྱལ་ཁྱོད་ལ་གདམས༔ མ་འོངས་ལས་ཅན་དོན་དུ་གཏེར་དུ་སྦོས༔ དེ་སྤྱོད་སྐལ་ལྡན་ཀུན་དགའ་ཚུལ་རྡོར་འབྱུང༔ བརྡ་བྱང་ཇི་བཞིན་མ་ནོར་ཉམས་ལེན་མཛོད༔ གཏེར་གནས་གནས་ཆེན་གསུམ་དང་གནས་ཕྲན་ལྔ༔ གྲོགས་ལྔ་ཆོས་བདག་མཆོག་དང་ཡན་ལག་ཚུལ༔ ལས་འཕྲོའི་དབང་གིས་དུས་དང་དུས་སུ་འཕྲད༔ ཐུགས་ཏིག་ཟབ་པའི་ཆོས་འབྱུང་ཟབ་མོ་ནི༔

རིག་འཛིན་དགོངས་པའི་བྱིན་ཐོབ་དགོངས་གཏེར་དང༔ མཁའ་འགྲོས་རྒྱས་གདབ་དབང་ཐོབ་ཐུགས་ཀྱི་གཏེར༔ ཡང་གཏེར་བརྡ་སྤྲད་གསང་བ་སྙན་བརྒྱུད་དང༔ བཀའ་བབས་དག་སྣང་རིག་གཏེར་དབང་གཏེར་སོགས༔ གཏེར་རིགས་མྀ་འདྲ་གསང་གཏེར་དུ་མ་དབང༔ མཁའ་འགྲོའི་ཐུགས་ཏིག་ཟབ་མོའི་ཆོས་སྡེ་ནི༔ ཕྲིན་ལས་ཟབ་པ་ཚངས་པའི་སྒྲ་དབྱངས་དང༔ ནང་སྒྲུབ་རིན་ཆེན་སྙིང་པོ་པདྨའི་རྒྱ༔ གསང་སྒྲུབ་འོད་གསལ་སྒྲོན་མེ་ཐིག་ལེའི་རྒྱ༔ ཕྱག་རྒྱ་བསྡུས་པ་འཁོར་འདས་ཟིལ་གནོན་དང༔ རྒྱུན་ཁྱེར་སྤྲོས་མེད་ཡང་གསང་སྙིང་པོ་སོགས༔ ལས་མཐའ་མན་ངག་ལས་སྦྱོར་ལག་ལེན་དང༔ ཕྱི་སྒྲུབ་དབང་ཆུས་ ༣༡༩༽སྐལ་ལྡན་རྗེས་འཛིན་དང༔ གསང་དབང་སྤྲོས་མེད་རལ་གྲི་འབར་བའི་རྒྱ༔ སྤྲོ་བསྐྱེད་གཏེར་འབྱུང་ལོ་རྒྱུས་པདྨའི་ཕྲེང༔ ཐུན་མོང་ཐུན་མིན་དབང་ཆུ་ཡོངས་རྫོགས་དང༔ ལག་ལེན་གསལ་སྒྲོན་ཐེམ་མེད་རྡོ་རྗེའི་རྒྱ༔ སྐུ་རྒྱུད་ཤེལ་གྱི་རི་བོ་བུམ་པའི་རྒྱ༔ གསུང་རྒྱུད་རླུང་ངག་རང་གྲོལ་པདྨའི་རྒྱ༔ ཐུགས་རྒྱུད་རྡོ་རྗེའི་རྒྱ་དང་ནོར་བུའི་རྒྱ༔ ཀུན་འདུས་རིན་ཆེན་སྙིང་པོ་གསང་བའི་རྒྱུད༔ བསྐྱེད་རིམ་རྒྱས་པ་ཉི་ཟླ་ཁ་སྦྱོར་དང༔ འབྲིང་བསྡུས་ཡང་གསང་ཟུང་འཇུག་ཉི་མའི་སྙིང༔ རྫོགས་རིམ་འོད་གསལ་ཀུན་བཟང་འཇའ་ཐིག་དང༔ དོན་ཁྲིད་མན་ངག་གསང་བཅུད་སྙིང་པོའི་སྐོར༔ ཀློང་ཆེན་བུམ་པའི་རྒྱ་དང་གནད་གསུམ་དོན༔ གསང་ཁྲིད་ཡ་བཞི་འཆི་སྲིད་གདམས་སྐོར་དང༔ རླུང་ཁྲིད་མན་ངག་སྐོར་དང་དེའི་རྒྱབ་ཆོས༔ འཇའ་ལུས་མངོན་བྱེད་འོད་གསལ་ཐིག་ལེའི་ཁྲིད༔ ཐེག་དགུའི་གནད་བསྡུས་འོད་གསལ་དོན་ཁྲིད་སོགས༔ ཐེམ་མེད་ཤོག་དྲིལ་ལྔ་པའི་གནད་དུ་ཆིངས༔ དངོས་གྲུབ་འབྱུང་གནས་བདུད་རྩིའི་སྒྲུབ་པ་དང༔ ཚེ་གཡང་ནོར་སྒྲུབ་རིན་ཆེན་ཟ་མ་ཏོག༔ སྒོས་སྒྲུབ་སྒོས་དབང་ལས་ཆེན་ལས་ཕྲན་དང༔ དྲེགས་པའི་ཆོས་སྐོར་སྤུ་གྲིའི་རྒྱུད་ལ་སོགས༔ གབ་བྱང་དཀར་ཆག་ ༣༢༠༽ཆེན་མོ་ཇི་བཞིན་གསལ༔ དེ་དག་དུས་དབང་བདུད་ཀྱིས་མ་བསྒྱུར་ན༔

དམག་འཁྲུགས་བསྐལ་ངན་ལྔ་བཅུའི་བར་དུ་བཟློག༔ ཟབ་གཏེར་སྒོ་འབྱེད་གསང་གྲོགས་ལྡེ་མིག་ནི༔ ང་སྤྲུལ་ང་དང་གཉིས་མེད་པདྨའི་རིགས༔ སྤྲོ་ཐུང་རིག་པ་ཧུར་ཞིང་ཆོས་ཉིད་མཐོང༔ ནམ་སྙིང་བི་མ་ཟུང་སྤྲུལ་རསྨིའི་མིང༔ གསང་སྦུག་སྨེ་བ་ལྷ་ཡི་སྤྱན་འདྲ་ཡོད༔ འབྲོག་མིའི་སྤྲུལ་པ་བརྟུལ་ཞུགས་མ་ངེས་སྤྱོད༔ ལས་རིགས་ཤསྟྲའི་མིང་ཅན་ཉམས་རྟོགས་ལྡན༔ སྙན་གཡས་སྨེ་བ་ནོར་བུའི་དབྱིབས་ཅན་མཛེས༔ ཨ་ཙར་ས་ལེའི་སྤྲུལ་པ་རིན་ཆེན་རིགས༔ བི་མའི་བྱིན་ཐོབ་ཏིཥྛ་བཛྲ་རྩལ༔ བརླ་གཡོན་རྡོ་རྗེའི་མདུད་རྒྱའི་རི་མོ་ཡོད༔ གཡུ་སྒྲའི་སྤྲུལ་པ་རྟོགས་པ་ཕུལ་དུ་ཕྱིན༔ རྡོ་རྗེའི་རིགས་ཅན་མཁའ་འགྲོའི་གསང་མཛོད་དབང༔ འགྲོ་འདུལ་མིང་ཅན་ལུས་ཐུང་དཔྲལ་སྨེ་མཛེས༔ སངས་རྒྱས་ཡེ་ཤེས་སྤྲུལ་པ་ཤེས་བྱ་མཁས༔ མཚོ་རྒྱལ་བྱིན་ཐོབ་པྲ་ཝ་མ་ཏི་རྩལ༔ གནས་གསུམ་སྨེ་བ་པདྨའི་དབྱིབས་འདྲ་ཡོད༔ དེ་དག་རེས་འགའ་མི་རིང་ཉེ་བའི་གནས༔ སྔགས་རིགས་རྩིང་སྤྱོད་ཚུལ་བཟུང་རིག་པ་འཛིན༔ རེས་འགའ་གནས་སྐྱེས་སྨོན་ལམ་དབང་གིས་འཕྲད༔ དུས་དབང་ལེ་ལོའི་རྐྱེན་དབང་མ་གཏོང་བར༔ ཕ་ཡིས་ ༣༢༡༽ གདམས་པ་ཚུལ་བཞིན་གཅེས་སྤྲས་མཛོད༔ ཡལ་བར་མ་དོར་སྙིང་གི་དཀྱིལ་དུ་ཟུངས༔ བདག་གི་རྡོ་རྗེའི་ཚིག་ལ་བསླུ་མེད་ཀྱང༔ སྨོན་ལོག་སྡིག་ཅན་བདུད་ཀྱི་ཆོ་འཕྲུལ་གྱིས༔ ང་ཡི་བསྟན་པ་རེས་དར་རེས་མི་དར༔ གཏེར་སྤྱོད་བུ་ཡི་ཐབས་མཁས་ཐུགས་རྗེ་ཡིས༔ ལས་ལྡན་བུ་ལ་རང་སྐལ་ཕ་ཕོགས་གཏོད༔ ཆོས་བརྒྱད་བློས་ཐོངས་དབེན་རིར་བཙན་ས་ཟུངས༔ བྲག་ཕུག་གནས་བཅས་སློང་མོའི་ཁ་ཟས་མཆོག༔ གཤིན་པོའི་རོ་དོམ་མ་ཁུར་དམན་ས་ཟུངས༔ ཐུགས་བསྐྱེད་སྨོན་ལམ་འགྲོ་བའི་དོན་ལ་བརྩོན༔ བཀའ་བབས་ལས་ཅན་མཆོག་གི་བུ་ཆེན་ནི༔ གུ་ཧྱའི་མིང་དང་བཛྲ་ཤསྟྲའི་མིང༔ མ་ཏིའི་མིང་དང་སིདྡྷི་བྷོ་དྷིའི་མིང༔ མཆོག་གི་བུ་ལྔ་སྨོན་ལམ་དབང་གིས་འཛོམས༔ གཙོ་བོ་བུ་ཆེན་ཆོས་བདག་ཉེར་ལྔ་ནི༔ རྨ་ཐོག་སྤྲུལ་པ་ཤར་གྱི་ཕྱོགས་ནས་འབྱུང༔

སྟག་ལོ་འགྲོ་འདུལ་མིང་ཅན་སྨེ་ཞལ་མཛེས༔ རོང་ཆེན་གཡས་ནས་ནམ་སྙིང་སྤྲུལ་པ་ནི༔ དངོས་གྲུབ་མིང་ཅན་བརླ་གཡོན་ཤ་མཚན་ཡོད༔ ཀ་ནམ་ཕྱོགས་སུ་ཁྱེའུ་ཆུང་སྤྲུལ་པ་ནི༔ རྡོ་རྗེའི་མིང་ཅན་རྣ་གཡས་ཕག་དབུས་མཚན༔ གསེར་སྨད་ཕྱོགས་སུ་གཡུ་སྒྲའི་སྤྲུལ་ ༣༢༢༽པ་ནི༔ ཀུན་བཟང་མིང་ཅན་ལྟེ་གསང་ཐིག་ལེ་མཛེས༔ ཤར་གྱི་རོང་ཆེན་གཉིས་ཀྱི་ས་མཚམས་ན༔ བི་མའི་ཐུགས་སྤྲུལ་ནམ་མཁའི་མིང་ཅན་ནི༔ ཤ་ཁྲ་སྟག་གི་རི་མོ་ལྟེ་འོག་འཁྱིལ༔ ཤར་སྨད་སྦས་རྫོང་ཕྱོགས་ནས་རྡོ་རྗེའི་མིང༔ ལུས་ཐུང་བརླ་ངོས་དཔལ་བེའི་རི་མོ་ཡོད༔ གནས་འདི་ནས་མི་རིང་ཉེ་བའི་སར༔ དཔལ་ཡེ་ཤེས་སྤྲུལ་པ་རང་གྲོལ་མིང༔ མགུལ་འཁོར་ལོའི་རིས་མཛེས་ཉམས་རྟོགས་ལྡན༔ ཁམས་ཆབ་མདོར་བདུད་འཇོམས་སྤྲུལ་པ་ནི༔ གཏེར་སྤྱོད་མཁན་ཡོན་ཏན་རིག་འཛིན་གྲགས༔ མཆན་གཡོན་དུ་རལ་གྲིའི་རི་མོ་ཡོད༔ སྟོད་མངའ་རིས་རྡོ་རྗེའི་སྦས་རྫོང་ན༔ མགོན་པད་འབྱུང་ཐུགས་སྤྲུལ་འོད་ཟེར་མིང༔ སྙིང་ཐད་ན་སྨེ་བ་སུམ་འཛོམས་ཡོད༔ སྤོ་རོང་དུ་བཻ་རོའི་སྤྲུལ་པ་ནི༔ ཁོང་སྦས་པའི་རྣལ་འབྱོར་རིན་ཆེན་མིང༔ མཆན་སྨེ་བ་ལྷ་ཡི་སྤྱན་འདྲ་ཡོད༔ ལྷ་འཇམ་དཔལ་སྤྲུལ་པ་རིག་འཛིན་དང༔ དཔལ་ཁྲོ་ལོད་སྤྲུལ་པ་རིགས་ལས་འབྱུང༔ དུས་ངན་པའི་རྐྱེན་དུ་མ་ཤོར་ན༔ གཏེར་གསུམ་གྱི་འགྲོ་དོན་མཐའ་ནས་རྒྱས༔ འགྲོ་ཡོངས་ལ་བདེ་སྐྱིད་ཉི་མ་ཤར༔ ལས་ཅན་གྱི་ཆོས་བདག་དེ་དག་ནི༔ དུས་དུས་སུ་སྨོན་ལམ་དབང་གིས་འཕྲད༔ རང་སྐལ་གྱི་གདམས་ ༣༢༣༽པ་ལ་སྤྱོད་ནས༔ དོན་གཉིས་ཀྱི་མཛད་པ་མཐར་ཕྱིན་ངེས༔ གོས་དཀར་ལྕང་ལོའི་སྡེ་ཚན་བཅུ་དང་ནི༔ སུམ་ཅུ་རྩ་ལྔ་ཡན་ལག་ཚུལ་དུ་འབྱུང༔ བྱ་རྒྱལ་བྲག་རི་འཛིན་པའི་རྣལ་འབྱོར་བདུན༔ སྟག་མོ་རི་སུལ་འགྲིམ་པ་བཅོ་ལྔ་འབྱུང༔ ས་ཆེན་དང་པོ་ཐོབ་པ་ཉེར་ལྔ་ཙམ༔ ཁྱུང་ཆེན་རྩལ་རྫོགས་ལྔ་ལྔ་རིམ་གྱིས་འབྱུང༔ སྒྱུ་ལུས་ཟག་ཟད་ཟག་མེད་འོད་སྐུར་གྲོལ༔ འཇའ་ལུས་ཆེན་པོའི་སྐུ་བརྙེས་ལྔ་འབྱུང་ངོ༔

དགེ་སྦྱོང་བཙུན་མའི་སྡེ་ཚན་མ་ངེས་སོ༔ དེ་ལྟར་ཆོས་བདག་སྐྱེས་བུ་དེ་དག་ནི༔ ཆོས་ཉིད་དོན་མཐོང་འཕགས་ནོར་མཆོག་ཏུ་བརྟེན༔ དམའ་བའི་ས་འཛིན་འགྲོ་དོན་ཁོ་ནར་བརྩོན༔ ཆ་ལུགས་མི་དང་མི་བསྟུན་བརྟུལ་ཞུགས་སྤྱོད༔ བསྟན་ལ་དད་ཅིང་གདམས་པ་ཉམས་ལེན་གཟབ༔ རྡོ་རྗེའི་ཚིག་ལ་ཐེ་ཚོམ་ཡིད་གཉིས་མེད༔ གདམས་པ་ཚུལ་བཞིན་ཉམས་ལེན་སྐལ་ལྡན་རྣམས༔ ཆོས་བདག་སྐྱེས་བུའི་མཚན་ཉིད་ཤེས་པར་གྱིས༔ དེ་དག་སྨོན་ལམ་དབང་གིས་འཕྲད་ནས་ཀྱང༔ རང་སྐལ་ཆོས་ཀྱི་རྟེན་འབྲེལ་སྒོ་འཕར་འབྱེད༔ གཏེར་རིགས་མི་འདྲ་དུ་མ་ཁྱོད་ལ་དབང༔ ཐམས་ཅད་རྟེན་འབྲེལ་ཁོ་ནར་རག་ལས་པས༔ ཐབས་གྲོགས་ ༣༢༤༽ཆོས་བདག་རྣམས་ཀྱིས་གཟབ་གལ་ཆེ༔ དེ་ལྟར་རིམ་བཞིན་གནད་དང་ལྡན་གྱུར་ན༔ བདུན་བཅུར་དཔལ་རི་པདྨ་འོད་དུ་ཡིབས༔ འགྲོ་དོན་སྤྲུལ་པ་ལྔ་ཙམ་སླར་ཡང་འབྱུང༔ ཐུགས་ཀྱི་སྤྲུལ་པ་འདོད་ཆུའི་ཉེ་ཆ་རུ༔ སྦས་ཚུལ་རྣལ་འབྱོར་པདྨ་བདེ་ཆེན་རྩལ༔ འཇའ་ལུས་དབང་ཕྱུག་བསྟན་འགྲོའི་དོན་དུ་སྨིན༔ བདུད་སྤྲུལ་སྨོན་ལོག་ཀླུ་གོང་སྤྲུལ་པ་ནི༔ ཤྲཱིའི་མིང་ཅན་མི་རིང་ཉེ་བའི་སར༔ ཡ་ག་སྒྲོ་སྐུར་མི་འདོད་སྣ་འདྲེན་བྱེད༔ ཨ་ཝ་གླང་མགོ་དགེ་བཙུན་གཟུགས་སུ་སྤྲུལ༔ ཆ་ལུགས་ཡ་མ་ཟུང་གིས་འགྲོ་བློ་བསྒྱུར༔ ཚེ་སྤོང་སྤྲུལ་པ་མི་མོའི་ཆོ་འཕྲུལ་གྱིས༔ དུས་དང་དུས་སུ་བསྟན་ལ་གདུག་རྩུབ་སྟོན༔ སྨོན་ལོག་དམ་སྲི་བཙུན་གཟུགས་སྤྲེལ་ལ་འཕྱོ༔ ཐབས་ཤེས་ཉི་ཟླའི་དཀྱིལ་འཁོར་སྨག་ལ་ཁྲིད༔ དམར་པོ་ལྷ་གསུམ་ཕྲིན་ལས་གཟེར་གདབ་ན༔ དེ་དག་རྣམས་ནི་རིམ་བཞིན་སྤོང་བར་ནུས༔ ཚེ་དང་སྒྲུབ་པ་དབེན་རིར་བཙན་ས་ཟུངས༔ ཆོས་བརྒྱད་དུག་གིས་བདུད་རྩི་རུལ་ཡང་སྲིད༔ འཕགས་ནོར་མཆོག་བརྟེན་ཟབ་ཆོས་རང་ཉམས་ལོངས༔ ཟབ་པའི་གདམས་པ་ཟོག་པོའི་ནོར་མ་བརྗེ༔ གཅེས་སྤྲས་གྱིས་ལ་སྐལ་ལྡན་རེས་འགར་སྤེལ༔ སྐལ་ ༣༢༥༽མེད་རྣམས་ལ་རླུང་ཕྱོགས་ཙམ་མ་སྒྲོགས༔ དམན་པའི་ས་ཟུངས་གདམས་པ་ཙིཏྟར་སྦོས༔ དམ་ཆོས་རིང་བསྲེལ་ཡིད་བཞིན་ནོར་ལས་ལྷག༔

འདི་ཕྱིའི་རེ་སྐོང་མཆོག་ཐུན་དངོས་གྲུབ་རྙེད༔ འཆི་སྲིད་དང་པོ་ཀ་དག་རང་དབང་ཐོབ༔ ལྷུན་གྲུབ་པདྨ་འོད་ཀྱི་ཞིང་ཁམས་སུ༔ རིགས་བདག་པད་འབྱུང་རྗེ་དང་དབྱེར་མེད་གྲོལ༔ གསེར་དང་ར་གན་མ་ནོར་རིག་པས་དཔྱོད༔ སྙིགས་དུས་འགྲོ་རྣམས་བདུད་ཀྱི་དབང་གྱུར་ནས༔ གྲུབ་བརྫུན་གཏེར་མིན་བདུད་སྤྲུལ་གཙུག་ཏུ་ཁུར༔ ཆོས་མིན་ཆོས་ཀྱིས་འགྲོ་བའི་བློ་སེམས་བསྒྱུར༔ ངེས་དོན་ཡང་དག་ལམ་སྒྲུབ་ཉིན་སྐར་ཙམ༔ དལ་འབྱོར་སྟོང་ཟད་ཆོས་སྤངས་ལས་འགའ་བསགས༔ འདི་ཕྱི་གཉིས་ཕུང་མི་འདོད་སྣ་ཚོགས་འབྱུང༔ དུཿཁའི་གནས་སུ་ཡུན་རིང་སྡུག་བསྔལ་མྱོང༔ དེ་དག་ལས་སྤྱོད་རང་ལ་རག་ལས་པས༔ པད་འབྱུང་བདག་ལ་གསོལ་བ་རྒྱུན་དུ་ཐོབ༔ ང་ཡིས་སྦས་པའི་གཏེར་གྱིས་མ་སྐྱོབ་ན༔ གང་གིས་སྐྱོབ་པར་མི་ནུས་རྡོ་རྗེ་ཚིག༔ པདྨའི་ཕོ་ཉ་ལས་ཅན་གཏེར་སྤྱོད་རྣམས༔ སྨོན་ལོག་བདུད་དབང་དུས་ཀྱིས་མ་བསྒྱུར་ན༔ མི་འདོད་བཞིན་དུ་བསྟན་འགྲོའི་གསོས་སུ་སྨིན༔ ནོར་བུ་ ༣༢༦༽རིན་ཆེན་འདམ་གྱིས་གོས་མི་སྲིད༔ སྐྱིད་སྡུག་ཅི་བྱུང་གང་སྣང་ལམ་དུ་ཁྱེར༔ ཉིན་མཚན་དུས་ཀུན་པད་འབྱུང་གསོལ་བ་ཐོབ༔ ཡར་མར་ཚེས་བཅུའི་དུས་ཀྱི་ཚོགས་མ་བཅག༔ ཆོས་སྐྱོང་དྲེགས་པ་བརྔན་མཆོད་ཕྲིན་ལས་བརྩོན༔ རང་བློ་གཞན་དུ་ཤོར་ན་བདུད་དབང་འགྱུར༔ སྙིགས་དུས་ཕ་བུ་ཡིན་ཡང་བློ་ཕུགས་མེད༔ ཁ་བྱང་ཇི་བཞིན་མ་ནོར་ཉམས་སུ་ལོངས༔ དུས་བབས་ཆོས་བདག་ཆོས་གཏེར་འབྱེད་པའི་ཐབས༔ རང་རང་བརྡ་བྱང་གསལ་བ་རིག་པས་དཔྱོད༔ བདུད་ཀྱི་བར་ཆད་བཟང་པོའི་ལམ་ནས་བསླུ༔ བརྟུལ་ཞུགས་སྤྱོད་པས་རང་བློ་ཐད་ཀར་ཆོད༔ གདུལ་བྱ་སྙན་གྲགས་དམར་པོ་ལྷ་ཡིས་འགུགས༔ གཏེར་གསུམ་འགྲོ་དོན་ཤར་ལྷོ་ནུབ་ནས་འབྱུང༔ ངེས་མེད་གནས་སུ་སྒྲུབ་པ་ཕ་མཐར་སྐྱོལ༔ ལུས་དམན་དབང་གིས་ཆོས་བརྒྱད་མདུན་མ་བསུ༔ ཐབས་ཀྱི་དཔའ་བོ་སྙིང་འཛིན་ལྕགས་ཀྱུས་འགུགས༔ ཡིད་གཉིས་མ་བྱེད་པདྨའི་བཀའ་བཞིན་སྒྲུབས༔ རྡོ་རྗེའི་ཚིག་ལ་བསླུ་བ་ནམ་ཡང་མེད༔

གཏེར་སྟོན་ཨེ་ཡོང་གཏེར་སྤྱོད་རང་ལ་རག༔ ང་ཡི་བཀའ་བཞིན་བསྒྲུབ་ན་བསླུ་བ་མེད༔ དུས་དབང་བདུད་ཀྱིས་གློ་བུར་བར་ཆད་ཀྱིས༔ ༣༢༧༽རྟེན་འབྲེལ་གནད་ལ་གཟབ་གལ་ཤིན་ཏུ་ཆེ༔ དེ་དག་དུས་བབས་བརྡ་བྱང་རིམ་བཞིན་གསལ༔ རིག་པས་དཔྱོད་ལ་རང་གཏེར་གཅེས་སྤྲས་མཛོད༔ ཚུལ་བཞིན་ལྡན་ན་དོན་གཉིས་མཐའ་རུ་ཕྱིན༔ མཐའ་དམག་དུས་འཁྲུགས་བརྒྱད་ཅུའི་བར་དུ་བཟློག༔ ས་མ་ཡ༔ ཆུ་ལ་འཕྱོ་བའི་རྒྱ་སྟག་ངོམས་པའི་ཚེ༔ ཤར་ལྷོའི་ཆུ་བྱ་ནག་པོ་ནུབ་ཏུ་བགྲོད༔ ནུབ་ཀྱི་རྨ་བྱའི་རང་མདངས་འགྲན་ཟླ་བྲལ༔ ཆུ་བྱའི་ངུ་འབོད་ས་གསུམ་གཡོ་བར་བྱེད༔ ས་ཐེའི་སྤྲུལ་པས་དགོན་གསུམ་བསྟན་པ་ཉམས༔ དམར་པོ་ལྷ་གསུམ་བྲན་དུ་འཁོལ་གྱུར་ན༔ ཤུད་བུའི་སྤྲུལ་པས་ཤར་གྱི་བསྟན་པ་འཛིན༔ ལོག་སྤྱོད་རང་གི་བྱ་བས་རྐྱེན་བསྐུལ་ནས༔ ཡུལ་གཞི་སྐྱོང་བའི་སྲུང་མ་ཡུལ་གཞན་བགྲོད༔ རྐྱེན་དེས་མི་འདོད་སྣ་ཚོགས་རླུང་ལྟར་འཚུབས༔ ཁྱད་པར་དམག་འཁྲུགས་ནད་ཡམས་མུ་གེ་དང༔ ཉེ་བ་རུ་ལོག་ནང་འཁྲུགས་དམེ་སྲི་དར༔ བསོད་ནམས་ལོངས་སྤྱོད་པྲེ་ཏ་པུ་རིར་འགྲན༔ ཆོས་བཞིན་སྤྱོད་པའི་སྐྱེས་བུ་ཉིན་སྐར་ཙམ༔ སྒྲུབ་པ་ལྷུར་ལེན་གང་ཟག་སྲིད་མཐའ་ཞིག༔ འབྱུང་ཞིང་མདོ་སྔགས་དམ་ཆོས་གཟུགས་བརྙན་འདྲ༔ དུས་ངན་དེ་ཤར་ཚེ་ན་པད་འབྱུང་གི༔ ༣༢༨༽སྤྲུལ་པའི་སྐྱེས་བུ་སེང་གེ་སྒོམ་ཆུང་ན༔ སུརྻའི་མིང་འཛིན་ཟབ་མོ་གཏེར་ལ་དབང༔ ནག་པོ་བདུད་ཀྱི་འབངས་སུ་མ་གྱུར་ན༔ གང་འབྲེལ་པདྨ་འོད་དུ་འདྲེན་པར་ངེས༔ ལྷ་རི་གཡོན་དུ་བདུད་འདུལ་སྤྲུལ་པ་ནི༔ བཛྲ་མིང་མཐས་གསང་སྔགས་སྲོག་ཤིང་འཛིན༔ པདྨའི་ཐང་ལ་སྔར་མེད་བསྟན་གཞི་དར༔ ཡུལ་ཕྱོགས་དེ་རུ་བདེ་སྐྱིད་ཉི་མ་འཆར༔ ཀ་ནམ་ཕྱོགས་ནས་མི་རིང་ཉེ་བའི་སར༔ ཚེ་སྤོང་སྤྲུལ་པ་བཛྲ་ཀཱིརྟི་དང༔ བདུད་སྤྲུལ་བླ་གཟུགས་མི་དབང་བློ་འཕྲུལ་གྱིས༔ སྟོད་ཀྱི་ཁུ་འཕང་སྨད་ཀྱི་ཕྱོགས་སུ་འགྱེད༔ ཡུལ་སྡེ་ཐམས་ཅད་དམག་ཇག་ལས་ལ་བརྩོན༔ མདོ་ཚན་གསུམ་ལ་ཁྲག་གི་མཚོ་མོ་འཁྱིལ༔

ཕྱོགས་མིན་ཕྱོགས་ནས་བཻ་རོ་ནམ་སྙིང་གི༔ སྤྲུལ་པའི་སྐྱེས་བུ་ཏིཥྛ་བཛྲ་མིང༔ ཐ་མལ་ཚུལ་བཟུང་ཟབ་མོའི་དོན་སྤྱོད་པ༔ ཐབས་མཁས་ཐུགས་རྗེའི་སྟོབས་ཀྱིས་རྩལ་ཕྱུངས་ནས༔ བོད་ཁམས་རེ་ཞིག་བདེ་བའི་གོ་སྐབས་ཤར༔ ཉག་ལ་སྔར་མེད་གསེར་གྱི་མེ་ཏོག་ཤར༔ དུག་སྦྲུལ་སྔོན་མོའི་མེ་ལྕེ་ཕྱོགས་སུ་འཐོར༔ ནུབ་ཀྱི་རྒྱ་སྟག་ཁ་རུ་ཚུད་པ་ལ༔ ཅང་ཤེས་ངུར་མོའི་གདོང་གི་ལས་བརྩོན་ན༔ ཕ་རོལ་རྒོལ་བ་ངན་པ་སེལ་བར་ ༣༢༩༽ངེས༔ ཨ་ཙར་སྤྲུལ་པ་ཡུལ་དེའི་ཉེ་ཆ་ལ༔ བསྟན་པའི་བདག་པོ་དགེ་བཙུན་གཟུགས་སུ་ངོམས༔ རང་སྐལ་གདམས་པའི་སྙིང་པོ་མ་བསྒྲུབ་ན༔ ཆུ་གཉིས་འདུས་སར་ཁྲག་གི་ཆར་པ་འབབ༔ ལྷ་ལྡན་ཕྱོགས་སུ་གོས་སྔོན་འཚུབ་མ་ལྡང༔ ར་ས་འཕྲུལ་གྱི་ལྷ་ཁང་འོད་དམར་ཁྱབ༔ བྱང་གི་འཕར་བ་ལྕེ་བརྒྱད་དབུས་སུ་འདུ༔ ལ་ལུང་ཐམས་ཅད་ཀི་ཅོའི་སྒྲ་ཡིས་གང༔ རྟེན་གསུམ་གཙོ་བོ་ཉམས་པའི་གྲིབ་ཀྱིས་མནོལ༔ ལས་སུ་བྱས་ཚད་འདི་ཕྱི་གཉིས་འཕུང་བྱེད༔ དེ་དུས་ལྷ་སྲས་སྤྲུལ་པ་གྲོལ་གྱི་མིང༔ གཡུ་སྒྲ་ནམ་སྙིང་བཻ་རོ་ལང་གྲོ་ཡི༔ སྤྲུལ་པ་ཛྙཱ་ནའི་མིང་དང་བློ་བཟང་མིང༔ མཁས་པའི་མིང་དང་གྲགས་ཀྱི་མིང་འཛིན་པས༔ ལུགས་གཉིས་ཚུལ་གྱིས་རེ་ཞིག་སྐྱོབ་པར་ངེས༔ བྲག་དམར་མདའ་རུ་སྒྱུ་མའི་ལྟད་མོ་ངོམས༔ སེར་པོ་སོགས་ཀྱི་ལོངས་སྤྱོད་སྦ་ལ་འགྲན༔ གཡུ་ཡི་ནེ་ཙོའི་ཡུལ་གཞི་འཁྲུགས་པའི་དུས༔ རྟ་ཡི་མགོ་ལ་དུག་གི་པདྨོ་བཞད༔ ཕྱོགས་མིན་ཕྱོགས་ནས་སྨུག་པོ་གདོང་ལ་འཚེ༔ ཀྱ་དང་ཀླ་ཡིས་བསྟན་པའི་ཁ་དར་དུས༔ ཉིན་རེ་བཞིན་དུ་མི་རྟག་དུས་རྣམས་འགྱུར༔ ལོ་ ༣༣༠༽རེ་བཞིན་དུ་མི་དང་ཡོ་བྱད་འགྱུར༔ དེ་དུས་པདྨའི་ཐུགས་རྗེས་མ་སྐྱོབས་ན༔ བོད་ཁམས་སུས་ཀྱང་སྐྱོབ་པར་ལུང་མ་བསྟན༔ ནངས་རེ་དགོང་རེར་པད་འབྱུང་གསོལ་བ་ཐོབས༔ དུས་རྣམས་ཀུན་ཏུ་མ་ཎི་སིདྡྷི་སྒྲོངས༔ རི་ཡི་ལྟོ་བར་ས་དཔལ་འཛོམས་པ་ལ༔ ས་བདག་གཏེར་གྱི་བུམ་པ་བཅུད་དུ་སྦོས༔ ལུས་ངག་དགེ་ལ་བསྐུལ་ཞིང་ཆོས་ལ་འབུངས༔

མི་དགེ་སྡིག་ལས་ཕྲ་མོ་ཙམ་ལ་འཛེམ༔ བོད་ཁམས་མི་བདེ་སྡུག་བསྔལ་རིན་གྱིས་ཉོ༔ ཧོར་སོག་མཐའ་མི་འབོད་པ་རང་གིས་བྱེད༔ དུས་རྣམས་མི་འགྱུར་མི་རྣམས་འགྱུར་བ་ཡིན༔ དེ་དུས་མི་ལ་བསོད་ནམས་བདེ་སྐྱིད་མེད༔ པདྨའི་བཀའ་ལུང་བཞིན་དུ་མ་བསྒྲུབས་ན༔ བོད་ཁམས་བདེ་སྐྱིད་ཆུ་ཡི་རི་མོ་འདྲ༔ ཡུལ་གྲུ་གཅིག་མིན་ཀུན་གྱིས་འདི་བཞིན་མཛོད༔ འཇིགས་བྱེད་ནག་པོ་བདེ་མཆོག་མགོན་པོ་དཀར༔ གཤིན་རྗེ་འཆར་ཀའི་གཏོར་བཟློག་གནད་གལ་ཆེ༔ རྟ་མགྲིན་ནག་པོ་ཚེ་བདག་གཤིན་དམར་གྱི༔ སྒྲུབ་མཆོད་ཆག་མེད་བརྩོན་ན་བདེ་བར་གནས༔ མི་གཡོ་གཤིན་རྗེ་ཐུགས་ཆེན་སྲོག་གི་རྟེན༔ སེང་ཧ་ཡབ་ཡུམ་ཁྲོ་ལོད་རྟ་མགྲིན་ནག༔ གཤིན་སྔོན་གུ་རུ་དྲག་པོ་སྲོག་གི་རྟེན༔ ༣༣༡༽རྟ་མགྲིན་ཡང་གསང་ཐུགས་ཀྱི་སྒྲུབ་པ་དང༔ བདེ་གཤེགས་འདུས་པ་དང་ནི་སེང་ཧ་དམར༔ ལྷ་ཆེན་དམར་ནག་བཛྲ་ཀཱི་ལ་ཡའི༔ སྒྲུབ་དང་དཀྱིལ་འཁོར་ཞལ་ཕྱེས་ལས་རྫོགས་པར༔ ཀུན་གྱིས་རེམ་ན་བདེ་བའི་སྐབས་མཆི་ངེས༔ xxསྒང་དུ་ཝ་ཡིས་སེང་སྐད་འདོན༔ ཞྭ་དམར་བསྟན་པ་གསེར་གྱི་ཁ་དོག་བསྒྱུར༔ ཤར་གྱི་རྟ་བདུན་དམ་གྲིབ་གཡའ་ཡིས་བསྒྲིབ༔ སྲོག་གི་རྟེན་ཕུར་དབང་གཞུ་དབྱིངས་སུ་ཡལ༔ སྔ་འགྱུར་བསྟན་པའི་ཉི་ཞལ་ནུབ་ལ་ཉེ༔ རྣལ་འབྱོར་ཆས་རྣམས་ཁྱིམ་པའི་གནས་སུ་མཐོང༔ འདུལ་བར་རློམས་ཤིང་ཆོས་མིན་སྣ་ཚོགས་དར༔ བཙུན་པའི་ཆས་ཞུགས་ཚོང་དང་སོ་ནམ་བྱེད༔ དུག་ལྔར་ལོངས་སྤྱོད་དཀོན་ཅོག་རྒྱབ་ཏུ་བོར༔ ཤི་འདྲེན་གསོན་སྐྱབས་ནག་ཕྱོགས་གདོན་ལ་བཅའ༔ ཕ་མ་དང་ནི་དྲིན་ཅན་སློབ་དཔོན་ལ༔ བཟང་ལན་ངན་གྱིས་གསོ་ཞིང་རྒྱུན་དུ་སྡང༔ ལོག་འཚོའི་ཟས་དང་ཕུང་བྱེད་ཆུང་མ་ནི༔ གཅེས་པའི་སྲོག་དང་བསྡོ་ཞིང་སྙིང་དུ་བཅང༔ དུས་ངན་ཐ་མ་འདི་ལྟར་ཤར་བའི་དུས༔ པད་འབྱུང་མཚོ་རྒྱལ་འཇིགས་སྒྲོལ་ལྷ་མོ་དང༔ རིགས་གསུམ་མགོན་པོ་ ༣༣༢༽དང་ནི་མཆོག་གསུམ་ལ༔ གསོལ་འདེབས་སྐྱབས་འགྲོ་ཉིན་མཚན་དུས་རྒྱུན་དུ༔ ཆག་མེད་བརྩོན་ཞིང་ལུས་ངག་ཆོས་བཞིན་སྤྱོད༔

དེ་ཡིས་མི་མཐུན་ཉེས་ཚོགས་ངང་གིས་ཞི༔ མཐུན་རྐྱེན་ཚེ་བསོད་ལོངས་སྤྱོད་འཕེལ་བར་ངེས༔ ས་མ་ཡ༔ (Dakini secret letter here) བྱང་ཕྱོགས་ཕག་ནག་འཁུན་པས༔ ལྷོ་ཡི་རྨ་བྱའི་མདངས་བསུས༔ བྲག་གི་སྤྲེའུའི་བློ་སེམས༔ ངམ་ནག་སབྷས་བསྒྲིབ་སྟེ༔ མི་འདོད་ཧ་ལའི་ཀུ་མུཏ༔ གཞན་མིན་རང་ལ་འགྱེད་ཚེ༔ ཚུལ་ཁྲིམས་ལྷ་ཡི་མེ་ཏོག༔ མི་མངོན་དབྱིངས་སུ་ཡིབས་འགྲོ༔ གཏེར་གཉིས་བསྟན་པའི་བ་དན༔ རླུང་ལྷའི་དཔེ་བཞིན་མི་མངོན༔ ཟུང་འཇུག་ཤེས་རབ་ཟབ་མོའི༔ མདའ་མོ་སྒྲོ་ལྡན་མེད་ཚེ༔ བསྟན་པའི་སྲོག་གི་མར་མེ༔ དྲི་བཞོན་རྐྱེན་དང་འཕྲད་ལ༔ ཅི་ཆ་ཅིར་འགྱུར་མི་ཆོད༔ མཆེ་ལྡན་འཛུམ་མདངས་ངོམས་ཚེ༔ ཙན་ལྡན་དྲི་བསུང་ངད་པ༔ ལྷོ་ནས་ལྷོ་རུ་ཆས་ན༔ སྔོན་འབྱུང་སྨོན་ལམ་མཐུ་ཡིས༔ རང་སྐལ་གྲོགས་དང་འཕྲད་ནས༔ གཏེར་གཉིས་བསྟན་འགྲོའི་གསོས་སུ༔ རིམ་གྱིས་གསལ་བ་ངེས་ཚིག༔ ཆོས་བདག་པྲཛྙཱའི་མིང་འཛིན༔ སྨོན་ལམ་ ༣༣༣༽མཐུ་ཡིས་བསྐུལ་ནས༔ ཁྱོད་དང་འཕྲད་པས་སྨིན་ན༔ སྔོན་གྱི་ལས་འཕྲོ་སད་ཚེ༔ གཏེར་གཉིས་བསྟན་པའི་གསོས་སུ༔ རིམ་གྱིས་སྨན་པ་གསང་ཚིག༔ བཅུ་ཕྲག་ལྔ་ཡི་བར་དུ༔ མུ་ཏོའི་ཚུལ་གྱི་སྤྱོད་པས༔ ཟབ་ལམ་སྒོམ་སྒྲུབ་གནད་བསྐྱལ༔ མཆོད་སྦྱིན་ཚོགས་གཏོར་མ་བཅད༔ དབེན་རིར་སྒྲུབ་ཚུགས་བཟུང་ནས༔ ཆོས་བརྒྱད་རིང་དུ་སྤངས་ན༔ དོན་གཉིས་རིམ་གྱིས་འབྱུང་ངེས༔ དེ་ལྟར་སྟབས་ལྡན་མེད་ཚེ༔ ཚེ་ཆོས་སབྟས་རྐྱེན་བསྐུལ༔ འཕྲལ་འཕྲལ་བར་ཆད་ཉེ་བས༔ སྟབས་ཀ་གཟབ་པ་གཏན་ཚིག༔ ཁྱེའུ་ཆུང་སྤྲུལ་པའི་རིགས་ལྡན༔ ངུར་མོའི་ལོ་ཁུར་དཔའ་བོ༔ སྨོན་ལམ་དབང་གིས་འཕྲད་ངེས༔ དེ་དང་རྟེན་འབྲེལ་འཛོམས་ན༔ ཚེ་ཆོས་གདུལ་བྱ་རྒྱས་ངེས༔ གཅིག་གྲོགས་གཅིག་གིས་མཐུན་རྐྱེན༔ མ་དང་མཁའ་འགྲོས་བྱེད་ལ༔ ཅི་འགྱུར་བརྡ་དོན་གསལ་ཡོང༔ བྱང་གི་ངམ་ནག་ཁྲོད་དུ༔ སྐྱེས་བུ་རིག་པའི་རལ་གྲིའི༔ རང་སྐལ་ནོར་བུ་འོད་འབར༔ མུ་ཏོའི་གནས་སུ་ལྷུང་བས༔ དྲི་བྲལ་ཤེལ་དཀར་བུམ་པ༔ ཉེ་མིན་རིང་ནས་ལོན་ཚེ༔

སྣང་སྲིད་གསལ་བའི་ ༣༣༤༽མེ་ལོང༔ མཐོན་མཐིང་རྩེ་རུ་བཅིངས་ན༔ ཚེ་མཇུག་རང་ནོར་དང་འཕྲད༔ དོན་གཉིས་མཐར་ཕྱིན་འབྱུང་སྲིད༔ རང་གནས་མཁའ་འགྲོའི་འདུ་རར༔ མ་ཧེ་ཉལ་འདྲའི་རི་ཡི༔ ལྟོ་བར་མཁའ་འགྲོའི་གསང་གཏེར༔ དགོངས་འདུས་ཆོས་བཅུད་ཟབ་མོ༔ གཡུ་སྒྲོམ་སྣ་ལྔའི་རྒྱ་ཡོད༔ དཔའ་བོ་གྲོགས་དང་འཕྲད་ནས༔ རང་ནོར་ལེན་པ་ཐ་ཚིག༔ ཐབས་ཤེས་ཡུན་རིང་འགྲོགས་པའི༔ རྟེན་འབྲེལ་གཞན་དབང་མེད་ཚེ༔ གཏེར་གཉིས་བསྟན་པའི་བ་དན༔ ཕྱོགས་རྣམས་ཀུན་ཏུ་དར་ངེས༔ གྲོགས་དང་ཆོས་འཛིན་སྐྱེས་བུ༔ དུས་དང་དུས་སུ་འཛོམས་ཚེ༔ རྟེན་འབྲེལ་སབྟའི་དབང་དུ༔ མ་གཏོང་རིག་པས་དཔྱོད་དགོས༔ མཁའ་འགྲོའི་བཀའ་བཞིན་ཁྱོད་ཀྱིས༔ ལས་དང་བྱ་བར་བརྩོན་ན༔ རང་གཞན་དོན་གཉིས་ནོར་བུ༔ ཚེ་འདིར་མི་འགྱངས་ལོན་ངེས༔ སྔོན་སྨོན་འབྲེལ་བའི་སྐྱེས་བུ༔ རོལ་པའི་རྡོ་རྗེའི་སྤྲུལ་པ༔ སྒྲ་བརྒྱའི་ལོ་འཛིན་ཤེས་ལྡན༔ གནས་མིན་གནས་ནས་འཕྲད་ཡོང༔ མཁའ་འགྲོའི་ཐུགས་བཅུད་སྐོར་གཉིས༔ ཡོངས་རྫོགས་གདམས་པ་དེར་གཏོད༔ ཆུ་འཛིན་ནག་པོའི་རྐྱེན་གྱིས༔ གསལ་བའི་འོད་སྒྲིབ་མེད་ན༔ རིམ་གྱིས་བསྟན་འགྲོར་སྨན་ངེས༔ ཆོས་འཛིན་སྐྱེས་བུ་ ༣༣༥༽རིགས་ཅན༔ དོན་དང་རིག་གི་མིང་ཅན༔ བཛྲ་ཛྙཱ་ན་དྷརྨ༔ ལོ་ཀ་ཨཀྵ་བྷ་དྲ༔ ག་ག་ས་མན་དྷ་ར༔ ཀཱིརྟི་པྲཛྙཱ་རསྨི༔ བསོད་ནམས་མིང་ཅན་གྲོགས་བཅས༔ གླང་ནས་ཅང་ཤེས་བར་ལ༔ རིམ་གྱིས་སྨོན་ལམ་འཛོམས་ངེས༔ དེ་དང་དེ་སོགས་འབྱུང་འགྱུར༔ འཕྲལ་འཕྲལ་བརྡ་ཚིག་གསལ་ཡོང༔ ཆོས་བརྒྱད་དུག་འདམ་ཁྲོད་དུ༔ སེང་དཀར་གཡུ་རལ་མ་ངོམས༔ ཌཱ་ཀིའི་བརྡ་ཡིས་བསྐུལ་ཚེ༔ ལྷ་ལྡན་ཕྱོགས་སུ་དུས་ཡིན༔ མི་སེམས་བདུད་ཀྱིས་བསྒྱུར་ནས༔ ཁྱོད་ཀྱང་ཡུལ་གཞན་བགྲོད་སྲིད༔ ས་ག་ཟླ་བའི་འབོད་པ༔ རང་གི་ཕྱོགས་ནས་གསལ་འོང༔ ཟབ་ཆོས་གསང་བ་སྐོར་བཞིའི༔ འགྲོ་དོན་དུས་ལ་བབས་ཚེ༔ མཐུན་རྐྱེན་ལུས་མེད་མཁའ་འགྲོས༔ དུས་སུ་བསྒྲིགས་པ་ཨེ་ནམ༔ ཁྭ་ཏ་རོག་པོའི་སྨོན་ངན༔ དུས་མིན་དུས་སུ་འགྱེད་ཚེ༔

ཟླ་བའི་འོད་དཀར་གཟི་མདངས༔ ངམ་གནག་སྨག་ལ་གཟབ་དགོས༔ སྟོད་ཀྱི་བྲག་གི་སྤྲེའུའི༔ སྒྱུ་རྩལ་ཁྱོད་ལ་ངོམས་ཚེ༔ སྟབས་གཟབ་རྟེན་འབྲེལ་གལ་ཆེ༔ མི་འདོད་འཁྲུལ་པའི་བརྫུ་བག༔ ངུར་མོའི་གདོང་གིས་བསུ་བས༔ དམར་པོ་ལྷ་གཉིས་ལས་ལ༔ བསྐུལ་བ་ ༣༣༦༽ གནད་གལ་ཆེ་ངེས༔ ས་མ་ར་ཐ་ན་མ༔ བྷ་དྲ་དྷ་རི་ནིར་མི༔ མུ་ཏྲ་ཐང་ཀར་ཨི་མཾ༔ བྷ་གུ་ལ་སྟེ་ཀུ་ར༔ ཨཀྵ་མ་ཝ་རི་མི༔ ཤ་ཟ་ཌཱ་ཀིའི་སྐད་རེད༔ འདི་དོན་གྲོལ་ན་རང་སྐལ༔ ཆོས་ཀྱི་བརྡ་བྱང་གསང་ཚིག༔ ཙིཏྟའི་ཀློང་དུ་སྦས་རྒྱ༔ ས་མ་ཡ༔ བརྡ་ཐིམ༔ དེ་དག་མདོར་བསྡུས་ཙམ་ཞིག་བརྗོད་པ་ཡིན༔ ང་ཡི་སྤྲུལ་པ་ཉི་ཟེར་གྲངས་དང་མཉམ༔ སེམས་ཅན་མ་ཟད་འགྲོ་དོན་ག་ལ་རྫོགས༔ མཁའ་འགྲོའི་སྒྲུབ་སྐོར་གནད་བྱང་ཟབ་མོ་འདི༔ མཚོ་རྒྱལ་ཁྱོད་ཀྱིས་རིན་ཆེན་གཏེར་དུ་སྦོས༔ མ་འོངས་ཁྱོད་སྤྲུལ་ཀུན་དགའ་ལ་སོགས་དང༔ འཕྲད་ནས་འགྲོ་དོན་དཔག་མེད་རིམ་གྱིས་འབྱུང༔ ང་སྤྲུལ་ང་དང་གཉིས་མེད་གྲོགས་དང་འཕྲད༔ ཆོས་བདག་བི་མོ་ཙ་དང་ལས་ཀྱིས་འབྲེལ༔ དམར་པོ་ལྷ་གསུམ་བྲན་ཁོལ་མཆོད་གསོལ་འབུངས༔ ཕན་བདེའི་འོད་བརྒྱས་ས་གསུམ་ཁྱབ་པར་ངེས༔ ལས་ཅན་བུ་དང་འཕྲད་པའི་སྨོན་ལམ་བཅས༔ དྲག་མོ་མཐུ་མོ་ཆེ་ལ་གཉེར་དུ་གཏོད༔ ཕྱི་སྲུང་གནོད་སྦྱིན་གཟའ་དང་མ་མོས་སྲུངས༔ སྙིང་མིག་སྲོག་ལས་ཕངས་པར་གྱུར་ན་ཡང༔ ཕྱི་རབས་ལས་ཅན་དོན་དུ་བདག་གིས་གཏད༔ སྐལ་ལྡན་ཆོས་བརྒྱུད་འཛིན་པས་འདི་སྤྱོད་ ༣༣༧༽ཤོག༔ སྐལ་མེད་འགྲོ་ལ་རླུང་ཕྱོགས་ཙམ་མ་འཕྲད༔ ཐུབ་པར་སྲུངས་ཤིག་གསང་བའི་བཀའ་སྲུང་རྣམས༔ དམ་ཉམས་ཁ་གསག་ཅན་གྱི་དབང་པོ་སྣུབས༔ དམ་ལྡན་སྐྱེས་བུའི་ཕྲིན་ལས་མ་ལུས་སྒྲུབས༔ གཏད་དོ་སྲུངས་ཤིག་བཛྲ་ས་མ་ཡ༔ སྐུ་གསུང་ཐུགས་ཀྱི་རྒྱ་ཡོད་དོ༔ ཟབ་རྒྱ༔ གསང་རྒྱ༔ གཏད་རྒྱ༔ སྦས་རྒྱ༔ གཏེར་རྒྱ༔ གུ་ཧྱ༔ བརྡ་ཐིམ༔ ༔ 

ཞེས་པ་འདི་ཉིད་སྐྱེ་ཕྲེང་དུ་མར་གསང་གཏེར་རྒྱ་མཚོའི་ལྡེ་མིག་ཐབས་གྲོགས་མཆོག་ཏུ་གྱུར་པ་མཚན་བརྗོད་པར་དཀའ་ཡང་དོན་གྱི་སླད་དུ་མཚན་ནས་བརྗོད་ན་ཨོ་རྒྱན་ངོས་སྣང་པདྨ་འགྲོ་འདུལ་གསང་སྔགས་གླིང་པས་རྟེན་འབྲེལ་ཕུན་སུམ་ཚོགས་པ་སྐུ་གསུང་ཐུགས་ཀྱི་རྟེན་བཅས་བཀའ་བཙན་སྤྱི་བོར་སོན་པ་དང༌། ཉེ་ཆར་ཆོས་ཀྱི་བདག་པོ་སྤྲུལ་པའི་སྐུ་སྣ་ཚོགས་རང་གྲོལ་གྱིས་ཟ་འོག་མཐིང་གའི་སྐྱེས་བཅས་བསྐུལ་ངོར་དུས་མཐའི་གཏེར་མིང་འཛིན་པ་ཀུན་བཟང་བདེ་སྐྱོང་དབང་མོས་མཁའ་འགྲོ་གསང་བའི་ཤོག་སེར་ལས་ཞལ་བཤུས་ཏེ་དག་པར་བྲིས་པའོ།། ཕྱོགས་དུས་གནས་སྐབས་ཀུན་ཏུ་དགེ་ཞིང་བཀྲ་ཤིས་པར་གྱུར་ཅིག །། ༣༣༨༽