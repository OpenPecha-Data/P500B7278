༢༣༧༽ ཆོས་ཉིད་མཁའ་འགྲོའི་གསང་མཛོད་ལས༔ འགྲོ་འདུལ་འཕགས་པའི་རྩ་སྒྲུབ་བྱང་ཆུབ་ལམ་བཟང་དངོས་གྲུབ་སྙེ་མ་བཞུགས༔ ༢༣༨༽ ན་མོ་པདྨ་ཀཱ་ར་ཡེ༔ རྡོ་རྗེ་ཐོད་ཕྲེང་རྩལ་ལ་འདུད༔ ཌཱ་ཀི་བདེ་ཆེན་མཚོ་རྒྱལ་ངས༔ ཕྱི་རབས་རྗེས་འཇུག་སྐྱོབ་པའི་ཕྱིར༔ བོད་འབངས་འགྲོ་བའི་མགོན་ཅིག་པུ༔ འཕགས་པ་འགྲོ་འདུལ་པད་དཀར་འཆང༔ སྙིང་རྗེའི་མངའ་བདག་སྒྲུབ་པའི་ཐབས༔ བྱང་ཆུབ་ལམ་བཟང་འདི་རུ་བཀོད༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ ཉམས་དགའ་སྐྱོན་བྲལ་དབེན་པའི་གནས༔ བྱིན་ཆགས་བཀོད་ལེགས་ཡིད་འོང་སར༔ སྒྲུབ་པའི་རྫས་དང་ཡོ་བྱད་སོགས༔ ཉེར་མཁོའི་ལོངས་སྤྱོད་འདུ་བར་བྱ༔ གསང་སྒོ་མ་འཆལ་ཚུལ་བཞིན་དུ༔ བདེ་སར་སྒྲུབ་པའི་རྟེན་གཏོར་སོགས༔ ཕྱི་ནང་མཆོད་པའི་ཡོ་བྱད་བསག༔ སྒྲུབ་པའི་བར་ཆད་སེལ་པའི་ཕྱིར༔ དཀར་ཕྱོགས་མགྲོན་ལ་ཕྲིན་ལས་བཅོལ༔ ནག་ཕྱོགས་བགེགས་ལ་འབྲས་ཆན་གླུད༔ འདོད་ཡོན་རྫས་སུ་དམིགས་ཏེ་བསྔོ༔ ས་མ་ཡ༔ དེ་ནས་སྔོན་འགྲོའི་རིམ་པ་ལ༔ དང་པོ་སྐྱབས་སུ་འགྲོ་བ་ནི༔

 ན་མོ༔ བདག་དང་འགྲོ་དྲུག་སེམས་ཅན་ཀུན༔ བྱང་ཆུབ་སྙིང་པོ་མ་ཐོབ་བར༔ འཕགས་མཆོག་ཐུགས་རྗེ་ཆེན་པོ་ལ༔ སྒོ་གསུམ་གུས་པས་སྐྱབས་སུ་མཆི༔ ངན་འགྲོའི་འཇིགས་ལས་བསྐྱབ་ཏུ་གསོལ༔ ལན་གསུམ་བརྗོད་མཐར་སེམས་བསྐྱེད་ནི༔ ཧོཿ མ་གྱུར་མཁའ་ཁྱབ་སེམས་ཅན་རྣམས༔ བླ་མེད་བྱང་ཆུབ་མྱུར་འཐོབ་ཕྱིར༔ འཕགས་ ༢༣༩༽མཆོག་ཐུགས་རྗེ་ཆེན་པོ་ཡི༔ ཟུང་འཇུག་དཀྱིལ་འཁོར་བསྒོམ་སེམས་བསྐྱེད༔ ལན་གསུམ་བརྗོད་མཐར་ཡན་བདུན་ནི༔ ཧོཿ འགྲོ་འདུལ་འཕགས་པའི་དཀྱིལ་འཁོར་ལྷ་ཚོགས་ལ༔ སྒོ་གསུམ་གུས་པ་ཆེན་པོས་ཕྱག་འཚལ་ལོ༔ ལུས་དང་ལོངས་སྤྱོད་དངོས་ཀུན་མཆོད་པར་འབུལ༔ མི་དགེའི་ལས་ཀུན་སྙིང་ནས་མཐོལ་ཞིང་བཤགས༔ རང་གཞན་རྣམ་དཀར་དགེ་ལ་རྗེས་ཡི་རངས༔ གང་ལ་གང་འདུལ་ཆོས་འཁོར་བསྐོར་བར་བསྐུལ༔ རྒྱལ་ཀུན་མྱ་ངན་མི་འདའ་བཞུགས་པར་གསོལ༔ དགེ་ཚོགས་རྒྱ་མཚོ་འགྲོ་བ་ཡོངས་ལ་བསྔོ༔ མ་ལུས་རྣམ་མཁྱེན་སངས་རྒྱས་ས་འཐོབ་ཤོག༔ ཅེས་བརྗོད་ཚོགས་ཞིང་རང་ལ་བསྡུ༔ སྒོ་གསུམ་སྨིན་ཅིང་གྲོལ་བར་བསམ༔ བགེགས་སྲུང་བརྡ་སྒོ་དབྱེ་བ་དང༔ བརྡ་ཕྱག་འཚལ་དང་དམ་བཅའ་གཟུང༔ བྱིན་དབབ་མཆོད་རྫས་བྱིན་བརླབ་དང༔ དཀྱིལ་འཁོར་འཇུག་བཤགས་ལ་སོགས་པ༔ ལས་རིམ་བརྒྱད་པ་གཞན་དུ་གསལ༔ གཉིས་པ་དངོས་གཞི་སྒོམ་པ་ནི༔ ཨཱཿ ཆོས་རྣམས་དམིགས་མེད་སྟོང་པར་གྱུར༔ སྟོང་ཉིད་གདངས་ལས་སྙིང་རྗེའི་རྩལ༔ རིག་པ་རྒྱུ་ཡི་ཡི་གེར་ཤར༔ མཁའ་སྤྱོད་དག་པའི་ཞིང་ཁམས་སུ༔ ལྷུན་གྲུབ་བདེ་ཆེན་གཞལ་ཡས་ཁང༔ ཚད་དང་ ༢༤༠༽ མཚན་ཉིད་རྫོགས་པའི་དབུས༔ པདྨ་ཐབས་ཤེས་ཉི་ཟླའི་སྟེང༔ དབྱིངས་ནས་ས་བོན་གདན་ལ་བབས༔ འོད་ཟེར་ཡར་འཕྲོས་རྒྱལ་ཀུན་མཆོད༔ མཁྱེན་བརྩེ་ནུས་དཔལ་ཡོན་ཏན་བསྡུས༔ མར་འཕྲོས་འགྲོ་བའི་ལས་ཉོན་སྦྱངས༔ དྭངས་བཅུད་ནུས་པ་རང་ལ་བསྟིམ༔ ཚུར་འདུས་ཡོངས་སུ་གྱུར་པ་ལས༔ རང་ཉིད་བདེ་གཤེགས་འདུས་པའི་སྐུ༔ འགྲོ་འདུལ་འཕགས་མཆོག་སྤྱན་རས་གཟིགས༔ གསལ་འཚེར་འོད་འབར་ཟླ་བའི་མདོག༔ ཉག་གཅིག་ཞལ་གྱི་དཀྱིལ་འཁོར་མཛེས༔

དོན་གཉིས་སྙན་གྱི་པདྨོ་རྒྱས༔ མཁྱེན་གཉིས་ཡེ་ཤེས་སྤྱན་དང་ལྡན༔ བདེན་པ་དབྱེར་མེད་ཤངས་བུག་ཧར༔ མཚན་བཟང་སོ་གཉིས་ཚེམས་ཕྲེང་མཛེས༔ ཤེས་རབ་མངའ་བརྙེས་ལྗགས་པད་སྲབ༔ ཚད་མེད་ཐུགས་རྗེའི་ཕྱག་བཞི་པ༔ དང་པོས་ཐུགས་ཀར་ཐལ་མོ་སྦྱར༔ འོག་གཉིས་ཤེལ་ཕྲེང་པད་དཀར་བསྣམས༔ སྐུ་ལ་ལོངས་སྤྱོད་རྒྱན་རྣམས་རྫོགས༔ ཐབས་ཤེས་ཞབས་གཉིས་སྐྱིལ་ཀྲུང་གིས༔ སྐྱོན་བྲལ་པད་ཉི་ཟླ་གདན་བཞུགས༔ སྣང་ལ་རང་བཞིན་མ་གྲུབ་སྐུ༔ འཇའ་ཚོན་བཞིན་དུ་ཝ་ལེར་གསལ༔ སྤྱི་བོར་རིགས་ཀྱི་བདག་པོ་ནི༔ འོད་སྣང་མཐའ་ཡས་སྐུ་མདོག་དམར༔ ༢༤༡༽མཉམ་གཞག་སྐྱིལ་ཀྲུང་པད་ཟླར་བཞུགས༔ མཚན་དཔེའི་གཟི་བརྗིད་འོད་དུ་འབར༔ སྣང་སྟོང་སྒྱུ་མའི་ལྷ་སྐུར་ཤར༔ གཡས་སུ་པད་ཉི་ཟླ་དཀྱིལ་སྟེང༔ མཁྱེན་རབ་དབང་ཕྱུག་འཇམ་དཔལ་ནི༔ གུར་གུམ་མདོག་ཅན་ཞལ་གཅིག་པ༔ ཕྱག་གཉིས་ཤེས་རབ་རལ་གྲི་དང༔ ཨུཏྤལ་སྟེང་ན་གླེགས་བམ་བསྣམས༔ ཐོད་བཅིངས་ཟར་བུ་སྐུ་རྒྱབ་གྲོལ༔ རིན་ཆེན་དབུ་བརྒྱན་རྩེ་བྲན་མཛེས༔ སྟོད་གཡོག་སྨད་དཀྲིས་རིན་ཆེན་བརྒྱན༔ ལོངས་སྐུའི་ཆས་རྫོགས་སྐྱིལ་ཀྲུང་བཞུགས༔ གཡོན་དུ་མཐུ་སྟོབས་མངའ་བདག་ནི༔ ནམ་མཁའི་མདོག་ཅན་གཟི་འོད་འབར༔ ཞལ་གཅིག་ཕྱག་གཉིས་སྤྱན་ཟུང་ལྡན༔ གཡས་པས་རྡོ་རྗེ་ཐུགས་ཀར་འཛིན་༔ གཡོན་པས་ཨུཏྤལ་ཡུ་བ་ནི༔ འདབ་མ་སྙན་ཐད་རྒྱས་པ་བསྣམས༔ སྐུ་ལ་དར་དང་རིན་ཆེན་སྤྲས༔ ལོངས་སྤྱོད་རྒྱན་རྫོགས་སྐྱིལ་ཀྲུང་གིས༔ པདྨ་ཉི་ཟླའི་གདན་ལ་བཞུགས༔ དེ་ལྟར་གསལ་བའི་ལྷ་ཚོགས་ཀྱི༔ སྤྱི་བོར་ཨོཾ་དང་མགྲིན་པར་ཨཱཿ ཐུགས་ཀའི་ཧཱུྃ་ལས་འོད་འཕྲོས་པས༔ ཕྱོགས་བཅུའི་སངས་རྒྱས་བྱང་སེམས་དང༔ བླ་མ་ཡི་དམ་མཁའ་འགྲོའི་ཚོགས༔ དཔའ་བོ་གིང་དང་སྲུང་མར་བཅས༔ དབྱིངས་བཞུགས་ཡེ་ཤེས་ལྷ་ཡི་ཚོགས༔ འགྲོ་འདུལ་ ༢༤༢༽འཕགས་པའི་རྣམ་རོལ་དུ༔ སྤྱན་དྲངས་བསྐྱེད་པའི་ལྷ་ལ་བསྟིམ༔ ཛཿཧཱུྃ་བྃ་ཧོཿགཉིས་མེད་གྱུར༔ ཞེས་བརྗོད་དབྱིངས་བཞུགས་རྒྱལ་བ་རྣམས༔ སྤྱན་དྲངས་ཆུ་ལ་ཆར་ཐིམ་བཞིན༔

གཉིས་མེད་རོ་གཅིག་གྱུར་པར་བསམ༔ སྤྱན་འདྲེན་དང་ནི་བཞུགས་གསོལ་དང༔ ཕྱག་འཚལ་མཆོད་པ་བསྟོད་པ་སོགས༔ ལས་རིམ་ལྔ་པ་གཞན་དུ་གསལ༔ དེ་ནས་འཛབ་དགོངས་དམིགས་པ་ནི༔ ཧཱུྃ༔ རང་ཉིད་ལྷ་ཡི་ཐུགས་ཀ་རུ༔ པད་ཟླའི་སྟེང་དུ་ཐུགས་སྲོག་ཧྲཱིཿ དེའི་མཐར་སྔགས་ཕྲེང་གཡས་སུ་འཁོར༔ བཟླས་པས་སྣོད་བཅུད་གཉིས་སྣང་སེམས༔ རང་གྲོལ་སྐུ་གསུང་ཐུགས་སུ་སྨིན༔ གཙོ་འཁོར་སྲོག་སྔགས་རོ་གཅིག་གྱུར༔ དག་པ་རབ་འབྱམས་བདེ་བ་ཆེ༔ མ་ཡེངས་མི་སྒོམ་གཟེར་གྱིས་ནི༔ དཀྱིལ་འཁོར་གསུམ་གྱི་ངང་དུ་བཟླ༔ ཨོཾ་མ་ཎི་པདྨེ་ཧཱུྃ་ཧྲཱིཿ དེ་ལྟར་མ་ཡེངས་ཏིང་འཛིན་ངང༔ སྔགས་དག་མི་ཚིག་མ་འདྲེས་པར༔ སྙེན་སྒྲུབ་ཟབ་མོར་བརྩོན་གྱུར་ན༔ རབ་དངོས་འབྲིང་ཉམས་ཐ་ན་ཡང༔ རྨི་ལམ་ཉིད་དུ་འགྲུབ་པའི་རྟགས༔ རང་འབྲས་མངོན་དུ་གྱུར་པར་ངེས༔ བསྐྱེད་རྫོགས་རྣམ་གྲངས་མང་མི་དགོས༔ བོད་འབངས་ལྷ་སྐལ་འགྲོ་བའི་མགོན༔ འདི་ཉིད་གཅིག་པུས་དངོས་གྲུབ་ཐོབ༔ ས་མ་ཡ༔ རབ་ལ་དགོངས་པ་མི་གཡོ་ཞིང༔ ཆོས་ཉིད་བདེན་པ་མངོན་མཐོང་ནས༔ ལྷ་དང་རང་སྣང་ཆོས་ཉིད་གསུམ༔ ༢༤༣༽ དབྱེར་མེད་དུ་མ་རོ་གཅིག་ངང༔ མི་འགྱུར་ལྟ་བའི་གདིང་ཐོབ་བོ༔ འབྲིང་ལ་ལྷ་ཞལ་མཐོང་བའམ༔ དཀྱིལ་འཁོར་བྲི་དང་ཞིང་ཁམས་མཇལ༔ ལྷ་དང་མཁའ་འགྲོ་ལུང་ཡང་སྟོན༔ ཐ་མས་གོས་དཀར་གྱོན་པ་དང༔ ཉི་མ་ཤར་དང་རི་རྩེར་འཛེག༔ ཤེལ་ཕྲེང་རྙེད་སོགས་རྟགས་མཚན་མངོན༔ དེ་དག་གང་དང་གང་བྱུང་ཡང༔ གཉིས་འཛིན་རེ་དགོས་དགག་སྒྲུབ་སྤོངས༔ རོ་སྙོམས་ཆེན་པོའི་བརྟུལ་ཞུགས་སྤྱོད༔ འཕགས་པ་འགྲུབ་པའི་རྟགས་སུ་ཤེས༔ ས་མ་ཡ༔ རྗེས་རིམ་བསོད་ནམས་བསགས་པ་ལ༔ ཚོགས་མཆོད་ཟབ་མོར་བརྩོན་པའི་ཐབསཿ ཐབས་ཤེས་རྫས་རྣམས་འདུ་བྱས་ནས༔ རྒྱ་ཆེ་གྲངས་མང་བཀོད་ལེགས་པ༔ མཆོད་པའི་རིགས་རྣམས་ཐམས་ཅད་ཀུན༔ རི་རབ་རོལ་མཚོའི་ཚུལ་དུ་བཤམས༔ ནང་མཆོད་ལ་སོགས་བཅས་ཀྱིས་བྲན༔ དེ་ནས་བྱིན་གྱིས་བརླབ་པ་ནི༔ ཧཱུྃ༔ རང་ཉིད་ལྷ་ཡི་ཐུགས་ཀ་ནས༔ རཾ་ཡཾ་ཁཾ་གསུམ་འཕྲོས་པ་ཡིས༔

ཚོགས་ཀྱི་ཉེས་སྐྱོན་དྲི་མའི་ཚོགས༔ བསྲེགས་གཏོར་བཀྲུས་པས་བདུད་རྩིར་གྱུར༔ ཨོཾ་གྱིས་སྐུ་ཡི་བདུད་རྩི་དཀར༔ ཨཱཿཡིས་གསུང་གི་བདུད་རྩི་དམར༔ ཧཱུྃ་གིས་ཐུགས་ཀྱི་བདུད་རྩི་མཐིང༔ རྒྱལ་བའི་ཞིང་ཁམས་ཡོངས་ཁྱབ་གྱུར༔ རཾ་ཡཾ་ཁཾ༔ ཨོཾ་ཨཱཿཧཱུྃ༔ ན་མཿསརྦ་ཏ་ཐཱ་ག་ཏ་བྷྱོ་བི་ཤྭ༴ སོགས༔ སྭཱ་ཧཱ༔ ལན་གསུམ་གྱིས་བྱིན་བརླབས༔ དེ་ནས་ཚོགས་ལ་སྤྱན་འདྲེན་པ་ནི༔ ༢༤༤༽ ཧཱུྃ༔ རང་སྣང་དག་པ་འོག་མིན་གནས་ཀྱི་མཆོག༔ ལྷུན་གྲུབ་བཀོད་པ་རྫོགས་པའི་གཞལ་ཡས་ནས༔ སྐུ་གསུམ་རྒྱལ་བ་སྲས་དང་བཅས་རྣམས་དང༔ འགྲོ་འདུལ་འཕགས་པའི་དཀྱིལ་འཁོར་ལྷ་ཚོགས་རྣམས༔ ཆོས་ཀྱི་དབྱིངས་ནས་གཟུགས་ཀྱི་སྐུར་བཞེངས་ལ༔ གནས་འདིར་ཚོགས་ལ་སྤྱན་འདྲེན་གཤེགས་སུ་གསོལ༔ མཛེས་ཁྲི་པདྨ་ཉི་ཟླའི་གདན་ལ་བཞུགས༔ ལྷ་དང་རང་སྣང་གཉིས་མེད་གུས་ཕྱག་འཚལ༔ སྣང་སྲིད་རྣམ་དག་བདེ་སྟོང་མཆོད་པ་འབུལ༔ གཉིས་མེད་མཉམ་པ་ཆེན་པོའི་ཀློང་དུ་བཤགས༔ འཁོར་གསུམ་འཛིན་པ་བྲལ་ལ་རྗེས་ཡི་རངས༔ ཡང་དག་བླ་མེད་ཆོས་འཁོར་བསྐོར་བར་བསྐུལ༔ འཕོ་མེད་གཞོན་ནུ་བུམ་སྐུར་བཞུགས་གསོལ་འདེབས༔ ཁམས་གསུམ་སྐུ་གསུམ་ཀློང་གྲོལ་བྱིན་གྱིས་རློབས༔ མཆོག་དང་ཐུན་མོང་དངོས་གྲུབ་བསྩལ་དུ་གསོལ༔ ཨོཾ་ཨཱརྻ་ལོ་ཀི་ཤྭ་ར་སརྦ་ས་པཱ་རི་ཝཱ་ར་བཛྲ་ས་མ་ཡ་ཛཿཛཿ དེ་ནས་ཚོགས་ཕུད་འབུལ་བ་ནི༔ ཨོཾ་ཨཱཿཧཱུྃ༔ སྣང་སྲིད་རྣམ་དག་མཆོད་པའི་སྤྲིན༔ བདེ་ཆེན་བླ་མེད་གསང་བའི་རྫས༔ འདོད་ཡོན་ཚོགས་ཀྱི་མཆོད་པ་འདི༔ འགྲོ་འདུལ་འཕགས་པའི་ལྷ་ཚོགས་ལ༔ གུས་པས་འབུལ་ལོ་དགྱེས་པར་རོལ༔ མ་ཧཱ་ག་ཎ་ ༢༤༥༽ཙཀྲ་པཱུ་ཛ་ལ་ཁཱ་ཧི༔ དེ་ནས་བཤགས་པ་ནི༔ ཧོཿ དཀྱིལ་འཁོར་ལྷ་ཚོགས་དགོངས་སུ་གསོལ༔ བདག་ཅག་མ་རིག་འཁྲུལ་དབང་གིས༔ སྒོ་གསུམ་བག་མེད་ཅི་བགྱིས་པ༔ ལོངས་སྤྱོད་ཚོགས་ཀྱི་མཆོད་པས་བཤགས༔ དག་ཅིང་ཚངས་པར་མཛད་ནས་ཀྱང༔ སོར་ཆུད་དངོས་གྲུབ་བསྩལ་དུ་གསོལ༔ ཨོཾ་ག་ཎ་ཙཀྲ་ས་ཏྭ་ས་མ་ཡ༴ སོགས༔ ཨཱཿ དེ་ནས་ཉམས་པ་བསྒྲལ་བ་ནི༔

ཧཱུྃ༔ སྲིད་པ་ཨེ་ཡི་བྲུབ་ཁུང་དུ༔ བདག་ལྟའི་གཟུང་འཛིན་རུ་ཏྲ་བཀུག༔ བདག་མེད་རོལ་པའི་མཚོན་གྱིས་བསྒྲལ༔ འཁྲུལ་མེད་ཀ་དག་དབྱིངས་སུ་ཨཱཿ དེ་ནས་ཞལ་དུ་བསྟབ་པ་ནི༔ ཧཱུྃ༔ དགྲ་བགེགས་བསྒྲལ་བའི་ཤ་ཁྲག་རུས༔ དཀྱིལ་འཁོར་ལྷ་ཚོགས་ཞལ་དུ་བསྟབས༔ ལྷག་མ་མེད་པར་བཞེས་ནས་ཀྱང༔ འཁྲུལ་མེད་ཆོས་སྐུའི་ས་རུ་དྲོངས༔ སརྦ་ཤ་ཏྲུཾ་མཱ་ར་ཡ་ཁ་རཾ་ཁཱ་ཧི༔ དེ་ནས་དྲང་བ་ནི༔ ཧོཿ བླ་མེད་གསང་བའི་རྫས་མཆོག་འདི༔ མྱོང་གྲོལ་ཡེ་ཤེས་བདུད་རྩི་ཆེ༔ གཙང་རྨེ་གཉིས་འཛིན་བསམ་པ་སྤོངས༔ ཚིམས་པ་དྲུག་ལྡན་ངང་དུ་རོལ༔ ཨ་ལ་ལ་ཧོཿ དེ་ནས་ལྷག་མ་ནི༔ ཧཱུྃ་བྷྱོ༔ སྔོན་ཚེ་རྒྱལ་ ༢༤༦༽བའི་སྤྱན་སྔ་རུ༔ བསྟན་པ་བསྲུང་བར་ཁས་བླངས་ཤིང༔ རྡོ་རྗེའི་དམ་ཚིག་ལ་གནས་པའི༔ ལྷག་སྐྱོང་གནས་ཉུལ་ཕོ་མོའི་ཚོགས༔ འདིར་གཤེགས་འདོད་ཡོན་ཚོགས་ལྷག་རོལ༔ ཞི་རྒྱས་དབང་དང་དྲག་པོའི་ལས༔ གང་བསམ་འདོད་དོན་ཡོངས་འགྲུབ་མཛོད༔ སརྦ་ས་མ་ཡ་ཨུཙྪིཥྚ་བ་ལིཾ་ཏ་ཁཱ་ཧི༔ དེ་ནས་སྨོན་ལམ་ནི༔ ཧོཿ འགྲོ་འདུལ་འཕགས་པའི་དཀྱིལ་འཁོར་དུ༔ ཚོགས་ཀྱི་མཆོད་པ་ཕུལ་བའི་མཐུས༔ བདག་གཞན་འགྲོ་བ་མ་ལུས་པ༔ རང་རིག་ཆོས་སྐུ་མངོན་གྱུར་ནས༔ གདོད་མའི་གཏན་སྲིད་ཟིན་པར་ཤོག༔ ཅེས་བརྗོད་ལྷག་མ་གཙང་སར་གཤེགས༔ རྗེས་ཀྱི་ལས་རིམ་གཞན་དུ་གསལ༔ ས་མ་ཡ༔ ཨེ་མ༔ ཤིན་ཏུ་ཟབ་པ་ལས་ཀྱང་ཆེས་ཟབ་པ༔ པད་འབྱུང་ཐུགས་དམ་ཁོ་མོ་བདག་གིས་རྙེད༔ སྙིང་མིག་སྲོག་དང་མཆུངས་པའི་གདམས་པ་འདི༔ ཨ་ཙརྻ་དང་ཞི་བ་མཚོ་ལ་གཏད༔ ད་དུང་མ་སྤེལ་འཕྲུལ་གྱི་བརྡ་རུ་ཐོབ༔ སྙིགས་འདུས་ཉི་ཤུ་ཁ་རལ་དུས་ཀྱི་ཚེ༔ འདི་ཡི་བརྡ་བསྒྱུར་མི་མོ་ཡོས་འབྲུག་ལོ༔ ཐུགས་ཀྱི་མིང་འཛིན་ལྷ་ལྡན་ཕྱོགས་ནས་འོང༔ མདོ་ཁམས་ཡུལ་གསུམ་དེ་ཡི་གདུལ་བྱར་འགྱུར༔ རྟེན་དང་འབྲེལ་འབྱུང་སཔྡས་མ་བསྒྱུར་ན༔ ས་གཏེར་སྐོར་གསུམ་སྙན་བརྒྱུད་ཆོས་ལ་དབང༔ དཀར་པོ་ལྷ་གསུམ་ཆོས་ཀྱི་སྒོ་འཕར་དབྱེ༔ སྙིགས་མའི་འགྲོ་བ་ལྷ་མཆོག་འདི་ཡིས་འདྲེན༔

གྲོགས་དང་ ༢༤༧༽ ཆོས་བདག་སྨོན་ལམ་དབང་གིས་འཕྲད༔ (Dakini secret letter here) བཀའ་འདི་དྲེགས་པ་རྣམ་གསུམ་གཉེར་གྱིས་ཤིག༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ སྐལ་མེད་ལོག་ལྟ་ཅན་ལ་འདི་མ་འཕྲད༔ བཀའ་སྲུང་དྲེགས་པའི་ཚོགས་ཀྱི་ཐུབ་བར་སྲུངས༔ ས་མ་ཡ༔ ཟབ་རྒྱ༔ གསང་རྒྱ༔ གཏེར་རྒྱ༔ སྦས་རྒྱ༔ བརྡ་ཐིམ༔ ༔ ཅེས་པ་འདི་ཡང་མཁན་པོ་ནོར་བུ་དབང་རྒྱལ་དང་ཉེ་གནས་ཡི་གེའི་འདུ་བྱེད་ཤཱི་ལ་བཛྲ་གཉིས་ཀྱི་ཐུགས་བཞེད་སྐོང་ཕྱིར་དུ་སྙོམས་ལས་པ་བདེ་ཆེན་བདེ་བའི་རྡོ་རྗེས་ཉམས་ཆོས་ཡིག་རིས་སུ་བྲིས་པ་དགེའོ།། ཧེ་ཧེ། མགོ་མེད་མཇུག་མེད་འབུ་ནག་གཟུགས་འདྲའི་ཆོས། །ཇོ་མིན་ནག་མིན་རྒན་མིན་གཞོན་མིན་ངས། །ཡིག་མིན་རིས་མིན་སྤོས་རྒྱའི་རྣམ་པ་ཅན། །བུ་མིན་བུ་འདྲ་ཚུལ་ཁྲིམས་རྡོ་རྗེ་ཡི། །དལ་མིན་བྲེལ་མིན་ཉི་མ་འགྲོ་ཕྱིར་ཕུལ། གཅུས་འཁྲུགས་ཆེ་བས་ནན་གཟབ་གཟིགས་པར་ཞུ།། དགེའོ།། ༢༤༨༽ 