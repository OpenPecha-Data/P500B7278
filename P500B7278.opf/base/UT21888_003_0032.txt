 ༤༠༡༽བཅོམ་ལྡན་རིག་བྱེད་ལྷ་མོའི་བརྒྱུད་འདེབས་དངོས་གྲུབ་ཆར་འབེབས་བཞུགས་སོ༔ ཨེ་མ་ཧོཿ ཆོས་སྐུ་སྣང་མཐའ་ལོངས་སྐུ་ཐུགས་རྗེའི་གཏེར༔ སྤྲུལ་སྐུ་པད་འབྱུང་མཁའ་འགྲོ་མཐིང་འོད་འབར༔ ཨ་ཙཱར་ས་ལེ་གནུབས་རོང་ལོ་ཙཱ་བ༔ སྐ་བ་དཔལ་བརྩེགས་མཁའ་འགྲོ་ག་གའི་མཚན༔ རིག་བྱེད་ལྷ་མོ་བཅོམ་ལྡན་དབང་གི་ལྷ༔ གསོལ་བ་འདེབས་སོ་བདག་རྒྱུད་སྨིན་པར་མཛོད༔ སྐུ་གཉིས་ཟུང་འཇུག་དོན་གཉིས་མཐའ་རུ་ཕྱིན༔ ལམ་ལྔ་ས་བཅུ་རིམ་གྱིས་བགྲོད་ནས་ཀྱང༔ སྣང་བཞི་མཐར་ཕྱིར་ཆོས་སྐུའི་ས་ཐོབ་ཤོག༔ བརྒྱུད་པའི་གསོལ་འདེབས་འདི་ཡང་རིགས་བཟང་དཔལ་ལྡན་རྒྱ་མཚོའི་བཞེད་སྐོང་དུ་སྐྱོན་ཀུན་ལྡན་པ་ཏཱ་རེའི་མིང་གི་བརྫུན་རིས་སོ།། རང་ཉིད་སྐད་ཅིག་དྲན་རྫོགས་སུ༔ དབང་གི་ལྷ་མོ་དམར་གསལ་མཛེས༔ ཞལ་གཅིག་ཕྱག་གཉིས་མཉམ་སྟབས་ཀྱིས༔ རིན་ཆེན་གཏེར་བུམ་དར་སྣས་བརྒྱན༔ དཔག་བསམ་ཤིང་རྒྱས་འདོད་དགུ་འཕྲོ༔ འཛིན་ཅིང་གང་འདོད་དངོས་གྲུབ་སྟེར༔ སྨད་དཀྲིས་དར་ལྗང་སྟོད་གཡོགས་དང༔ རིན་ཆེན་རྒྱན་སྤྲས་ཞབས་གཉིས་ནི༔ ཕྱེད་སྐྱིལ་ ༤༠༢༽པད་ཟླའི་གདན་ལ་བཞུགས༔ ཐུགས་ཀར་གསེར་འཁོར་རྩིབས་དྲུག་ལྟེར༔ བྃ་མཐར་རྩ་སྔགས་གཡོན་དུ་འཁོར༔ འོད་ཟེར་འཕྲོ་འདུས་དོན་གཉིས་བྱས༔ སྣང་གྲགས་རིག་པ་ཆོས་སྐུའི་ངང༔ ཨོཾ་ཀུ་རུ་ཀུལླེ་ཀི་ལིང་པི་ཤ་ཙི་ན་ཡེ་རཏྣ་བཱ་སུ་སིདྡྷི་སྭཱ་ཧཱཿ ཡིད་བཞིན་ནོར་བུའི་བཞེད་སྐོང་དུ་སུ་ཁ་བཛྲ་གྱིས་སྙན་བརྒྱུད་ལས་ཞལ་བཤུས་པའོ།། 