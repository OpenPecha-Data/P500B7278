༢༦༨༽ཨེ་མ་ཧོཿ ཆོས་དབྱིངས་མཁའ་ལྟར་དག་པའི་ཞིང༔ མི་གཡོ་འོག་མིན་གནས་ཀྱི་མཆོག༔ དྷུ་མ་ཐ་ལ་མཁའ་འགྲོའི་གྲོང༔ བཞུགས་པའི་དཔའ་བོ་རྣལ་འབྱོར་མ༔ རྡོ་རྗེ་ཕག་མོ་རྒྱལ་བའི་ཡུམ༔ མཁའ་འགྲོ་བྱེ་བ་འབུམ་དང་བཅས༔ དཀྱིལ་དང་འཁོར་གྱི་རྣམ་པར་གསལ༔ མ་སྐྱེས་ཡེ་ནས་ལྷུན་གྱིས་གྲུབ༔ རང་བྱུང་བདེ་བ་ཆེན་པོའི་ལྷར༔ མ་བཅོས་དད་པས་ཕྱག་འཚལ་ལོ༔ སྣང་སྲིད་རྣམ་དག་མཆོད་པ་འབུལ༔ སྒྲིབ་གཉིས་བག་ཆགས་དབྱིངས་སུ་བཤགས༔ དགེ་ཚོགས་ཀུན་ལ་ཡི་རང་ངོ༔ ཟབ་རྒྱའི་ཆོས་འཁོར་བསྐོར་བར་བསྐུལ༔ དམ་པ་མྱ་ངན་མི་འདའ་བཞུགས༔ དགེ་ཚོགས་འགྲོ་བ་ཡོངས་ལ་བསྔོ༔ བདག་གཞན་ཚོགས་གཉིས་རབ་རྫོགས་ནས༔ ཐེག་པ་ཆེན་པོའི་ས་ཐོབ་ཤོག༔ 

ས་མ་ཡ༔ འཁྲུལ་ཞིག་སྤྲང་མོའི་རྫུན་རིས་འདི། །པདྨ་ཐུབ་བསྟན་དཔལ་དུ་ཤོག དགེའོ།། ཨོཾ་སྭ་སྟི། དུས་གསུམ་སངས་རྒྱས་ཀུན་ལས་བཀའ་དྲིན་ལྷག །འཁོར་ལོའི་མགོན་པོ་གཏེར་ཆེན་ཆོས་ཀྱི་རྗེ། །བདག་ཅག་རྗེས་འཇུག་སྐལ་ལྡན་སྐྱེས་བུ་ལ། །པདྨའི་ཟབ་ཏིག་མཁའ་འགྲོའི་སྙིང་གི་བཅུད། །ཟབ་ཆོས་གདམས་པའི་བདུད་རྩིའི་ཆོས་ཆར་འབེབས། །བཀའ་དྲིན་བརྗོད་ལས་ ༢༦༩༽འདས་སོ་འཁོར་ཐབས་བྲལ། །སངས་རྒྱས་བསྟན་པ་དར་ཞིང་རྒྱས་པ་དང༌། །དམ་ཆོས་མི་ནུབ་རྟག་ཏུ་འཕེལ་བའི་ཕྱིར། །དུས་གསུམ་སངས་རྒྱས་ཡོངས་འདུས་ཤཱཀྱའི་ཏོག །སྐུ་ཚེ་མི་ནུབ་མཐའ་རུ་ཕྱིན་པ་དང༌། །ཟུང་འཇུག་ཕྱག་རྒྱ་ཆེན་པོའི་མྱུར་ལམ་ལས། །ཐབས་ཤེས་དབྱེར་མེད་རྟེན་འབྲེལ་ཚེ་མཐའ་ཡས། །འགྲོ་བའི་ཕྲིན་ལས་དར་བའི་རྟེན་འབྲེལ་རྫས། །ཐུགས་རྗེས་དགྱེས་པར་དགོངས་ཏེ་བཞེས་སུ་གསོལ། །བདག་ཀྱང་ཚེ་རབས་ཚེ་རྒྱུད་ཐམས་ཅད་དུ། །འབྲལ་མེད་རྗེས་བཟུང་ཟབ་ཆོས་དཔལ་སྤྱོད་ནས། །ས་དང་ལམ་གྱི་ཡོན་ཏན་རབ་རྫོགས་ཤིང༌། །སྟོན་འཁོར་དགོངས་པ་དབྱེར་མེད་བཀའ་དྲིན་ཞུ། །ཅེས་འཁོར་འབངས་ཐ་ཤལ་བ་ཀུན་བཟང་བདེ་སྐྱོང་དབང་མོས་དད་པའི་ཕྱག་བཅས་རྟེན་འབྲེལ་ཕུན་སུམ་ཚོགས་པའི་མཐུ་ལ་བརྟེན་ནས་གུས་ཕུལ་ཞུ་ཞུ།། ཨོཾ་སྭསྟི། ཀློང་ཆེན་རབ་འབྱམས་ཡེ་ཤེས་སྒྱུ་མའི་གར། །བདེ་གཤེགས་རྒྱལ་བའི་ཐུགས་གསང་མཛོད་འཛིན་པ། །གཟུང་འཛིན་དྲི་བྲལ་འགགས་མེད་ཐུགས་རྗེའི་གཏེར། །མཁྱེན་བརྩེའི་འོད་ཟེར་འགྲོ་འདུལ་སྤྲུལ་པའི་སྐུ། །མི་འགྱུར་སྐུ་ཚེ་ཞབས་པད་རབ་བརྟན་ནས། །དོན་གཉིས་ ༢༧༠༽མཛད་པ་མཐར་ཕྱིན་བཀྲ་ཤིས་ཤོག །ཅེས་མཁའ་འགྲོ་བདེ་བའི་གོ་ཆས་གདམས་བཞིན་སུ་ཁ་བཛྲ་གྱིས་སོ། ༈ དུས་འཛིན་ཡོས་ཀྱི་ལོ་ཟླ་དྲུག་པའི་ཚེས་གསུམ་ལ་རིག་འཛིན་ཐུགས་ཐིག་གི་ཡེ་ཤེས་མཚོ་རྒྱལ་དམར་མོའི་བསྙེན་ཚད་སྐྱེལ་བའི་ནུབ་གཅིག་སྨི་ལམ་ན་བུད་མེད་མཛེས་མ་ཞིག་གིས་འདི་སྐད་ཟེར༔

ཨཱཿ དག་པ་གཉིས་ལྡན་ཆོས་སྐུ་སྐྱེ་བ་མེད༔ ལྔ་ལྡན་བཀོད་པ་མཚན་དཔེ་རབ་རྫོགས་པའི༔ ཐུགས་རྗེ་རྩལ་སྣང་མ་འགགས་ལྷ་མོའི་སྐུ༔ སྣང་སྲིད་འཁོར་འདས་དབང་རོལ་བདེ་བ་ཆེ༔ མ་བཅོས་སོ་མ་སྣང་སྟོང་སྒྱུ་མའི་ངང༔ རྩལ་སྣང་སྲིད་པའི་ཚེ་བསོད་དབང་དུ་བསྡུས༔ མ་ཡེངས་མི་བསྒོམ་འཛིན་མེད་ངང་དུ་བཟླ༔ ཨོཾ་ཀུ་རུ་ཀུལླེ་ཧྲཱིཿསརྦ་ལོ་ཀ་པ་ཤཾ་ཀུ་རུ་ཡེ་སྭཱ་ཧཱཿ ཅེས་པ་བརྒྱ་སྟོང་ཁྲི་སོགས་བཟླས་པ་ཡིས༔ རང་སྣང་དབང་བསྡུད་གཞན་སྣང་ཟིལ་གྱིས་གནོན༔ སྣང་སྲིད་དཔལ་ཡོན་ཐམས་ཅད་མ་ལུས་པ༔ ཁབ་ལེན་རྡོ་ཡིས་ལྕགས་བླང་ལྟ་བུ་ཡིས༔ རང་དབང་མེད་པར་དབང་དུ་འདུས་པར་གྱུར༔ ཅེས་ཟེར་ནས་ཡང༔ མཚོ་ཆེན་གྱི་མཁའ་ལ་ཀུ་མུད༔ ངམ་ནག་གི་སེར་བས་མ་བཅོམ་ན༔ རོ་བཅུད་ཀྱིས་བུང་བའི་ཁྱུ་ཚོགས་རྣམས༔ ཡུང་རིང་གི་བར་དུ་བསྐྱོང་ནས་བྱང༔ བསྟན་འགྲོ་ཡི་དོན་ཆེན་སྨིན་པར་ངེས༔ བུད་མེད་གཅིག་གིས་སྤྲང་མོ་རང་ལ་གདམས་པ་སུ་ཁ་བཛྲ་གྱིས་སོ།། དགེའོ།།