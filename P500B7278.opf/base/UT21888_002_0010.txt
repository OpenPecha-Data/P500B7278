༢༡༥༽ཆོས་ཉིད་མཁའ་འགྲོའི་གསང་མཛོད་ལས༔ མཁའ་འགྲོའི་མེ་མཆོད་གསང་བའི་རྒྱ་ཅན་བཞུགས༔ ན་མོ་པདྨ་ཀཱ་ར་ཡེ༔ 

རྣལ་འབྱོར་དམ་ཚིག་ལྡན་པ་ཡིས༔ སྣང་ཆ་ཡངས་པ་ཐབ་དཀྱིལ་དབུས༔ སྟོང་པ་ཤེས་རབ་འཁོར་འདས་ཀུན༔ ཡེ་རྫོགས་རང་བྱུང་ལྷུན་གྱིས་གྲུབ༔ ཟག་མེད་ཏིང་འཛིན་ཟས་སྣ་ཚོགས༔ མཆོད་པ་ཆེན་པོ་བྱེད་པའི་ཐབས༔ སྤྲོས་མེད་གབ་པ་མངོན་ཕྱུང་བསྟན༔ ས་མ་ཡ༔ ན་མོ༔ གཞི་དབྱིངས་དོན་དམ་ཡེ་ཤེས་ལྷར༔ ཐ་དད་བྲལ་བར་སྐྱབས་སུ་མཆི༔ མ་རིག་འཁོར་བར་འཁྱམས་པའི་འགྲོའི༔ གཉིས་འཛིན་བྲལ་བར་སེམས་བསྐྱེད་དོ༔ ལན་གསུམ་དང༔ རྃ༔ ཡེ་ཤེས་འོད་ལྔའི་མེ་དཀྱིལ་དབུས༔ ཡེ་ཤེས་མཁའ་འགྲོའི་ལྷ་ཚོགས་གསལ༔ དམ་ཡེ་དབྱེར་མེད་འུབ་ཆུབ་ཀློང༔ མཉམ་ཉིད་ཆེན་པོའི་ངང་དུ་བཞུགས༔ ས་མ་ཡ་ཛ་ཛཿ ཨ༔ སྣོད་བཅུད་སྣང་སྲིད་དག་པ་མཆོད་པའི་རྫས༔ ཡེ་ཤེས་མཁའ་འགྲོའི་དཀྱིལ་འཁོར་ལྷ་ལ་འབུལ༔ ཐུགས་རྗེས་བཞེས་ལ་རྣལ་འབྱོར་བདག་ཅག་གིས༔ ལྷ་སྔགས་ཏིང་འཛིན་ཉམས་པ་ཀུན་བྱང་ནས༔ དབང་གིས་ལས་རྣམས་འགྲུབ་པའི་དངོས་གྲུབ་སྩོལ༔ རྩ་སྔགས་མཐར༔ ༢༡༦༽ ཛྭ་ལ་རཾ་སརྦ་པཱུ་ཛ་ཁཱ་ཧི༔ པཱ་ཤཾ་ཀུ་རུ་ཡེ་སྭཱ་ཧཱ༔ དེ་ལྟར་བརྒྱ་སྟོང་ཁྲི་སོགས་འབུལ༔ གང་བསམ་འདོད་དགུའི་དངོས་གྲུབ་ཐོབ༔ ཐེ་ཚོམ་མེད་དོ་ས་མ་ཡ༔ བཀའ་སྲུང་དྲེགས་པ་རྣམ་གསུམ་གྱིས༔ ཐུབ་པར་སྲུངས་ཤིག་ས་མ་ཡ༔ དམ་ཉམས་རྣམས་ལ་གསང་བར་སྦོས༔ སྐལ་ལྡན་བུ་དང་འཕྲད་པར་ཤོག༔ ལོག་ལྟ་ཅན་ལ་གུ་ཧྱ་རྒྱ༔ སྐུ་གསུང་ཐུགས་ཀྱི་རྒྱ་ཡོད་དོ༔ ཌཱཀྐིའི་རྒྱ༔ ཞེས་པའང་མཁའ་འགྲོའི་མེ་མཆོད་གསང་བའི་རྒྱ་ཅན་འདི་ཡང་པདྨ་འོད་གསལ་གྱིས་རིན་ཆེན་གཉིས་པའི་མཎྜལ་བཅས་བསྐུལ་ངོར། སྤྲང་མོ་མདོ་མེད་སུ་ཁ་བཛྲ་གྱིས་བྲིས་པ་དགེའོ།། 