༩༩༽ ཆོས་ཉིད་མཁའ་འགྲོའི་ཐུགས་ཐིག་ལས༔ ཕུར་པ་དྲག་སྒྲུབ་ཀྱི་ཆ་ལག་སྔོན་འགྲོ་བཞུགས༔ ༡༠༠༽ན་མོ་པདྨ་ཀཱ་ར་ཡེ༔ 

ཨོ་རྒྱན་ཧེ་རུ་ཀ་ལ་འདུད༔ དྲག་པོ་ལས་ཀྱི་སྦྱོར་བའི་ཐབས༔ སྔོན་འགྲོའི་ལས་ཆོག་འདི་རུ་བཀོད༔ གཏོར་སྐྱེམས་སྦྱངས་སྤེལ་སྔགས་ཀྱིས་བསྒྱུར༔ ཡེ་ཤེས་བདུད་རྩིར་བྱིན་བརླབ་བྱ༔ དེ་ནས་གསེར་སྐྱེམས་འབུལ་བ་ནི༔ ཨོཾ་ཨཱཿཧཱུྃ༔ ཧོཿ དགོངས་སུ་གསོལ་ལོ་སྐྱབས་གནས་དམ་པའི་མཆོག༔ སངས་རྒྱས་ཆོས་དང་དགེ་འདུན་དཀོན་མཆོག་གསུམ༔ འདྲེན་པ་ཀུན་གྱི་གཞིར་གྱུར་ཁྱེད་རྣམས་ལ༔ བདུད་རྩི་གསེར་སྐྱེམས་མཆོད་པ་འདི་འབུལ་བཞེས༔ ཕྲིན་ལས་གང་བརྩམ་འབད་མེད་འགྲུབ་པར་མཛོད༔ བརྒྱུད་གསུམ་བླ་མ་ཐེག་དགུའི་ཡི་དམ་ལྷ༔ གནས་གསུམ་མཁའ་འགྲོ་དམ་ཅན་རྒྱ་མཚོའི་ཚོགས༔ བདུད་རྩི་གསེར་སྐྱེམས་མཆོད་པ་འདི་འབུལ་བཞེས༔ མངོན་སྤྱོད་དྲག་པོའི་ཕྲིན་ལས་འགྲུབ་པར་མཛོད༔ དབྱིངས་དང་དབྱིངས་བཞུགས་སྐུ་གསུམ་རྒྱལ་བ་རྣམས༔ ཐུགས་རྗེའི་མཐུ་མངའ་མཁྱེན་ཅིང་གཟིགས་པ་ཡི༔ སྲས་བཅས་རྒྱལ་བའི་དཀྱིལ་འཁོར་ཐམས་ཅད་ལ༔ བདུད་རྩི༴ མངོན་སྤྱོད༴ ཁྱད་པར་ཡེ་ཤེས་ཕུར་པའི་དཀྱིལ་འཁོར་ལྷ༔ སྤྲུལ་འཁོར་བཀའ་སྡོད་ཕོ་ཉ་སྒོ་སྐྱོང་ཚོགས༔ ༡༠༡༽བདུད་རྩི༴ མངོན་སྤྱོད༴ སྔོན་ཚེ་རྒྱལ་བའི་བཀའ་དམ་ལ་གནས་པའི༔ གཏེར་སྲུང་དམ་ཅན་རྒྱ་མཚོའི་ཚོགས་རྣམས་དང༔ དཀར་ཕྱོགས་སྐྱོང་མཛད་ལྷ་མགོན་ཐམས་ཅད་ལ༔ བདུད་རྩི༴ མངོན་སྤྱོད༴ ལོག་འདྲེན་དགྲ་བགེགས་འགུགས་བསྒྲལ་ལས་མཛོད་ཅིག༔ ཐུགས་དམ་དུས་ལ་བབ་བོ་ས་མ་ཡ༔ ཞེས་བརྗོད་སྐྱེམས་གཏོར་གཙང་སར་མཆོད༔ དེ་ཡིས་ལས་ཀུན་འགྲུབ་འགྱུར་རོ༔ དེ་ནས་མཁྱེན་གཟུ་ནི༔ ཀྱཻ༔ གསོན་ཅིག་དགོངས་ཤིག་མཁྱེན་བརྩེ་ནུས་པའི་བདག༔ སྐུ་གསུམ་རྒྱལ་བ་སྲས་བཅས་གཟུ་དང་དཔང༔ བརྒྱུད་གསུམ་རིག་འཛིན་བླ་མ༴ ཡི་དམ་ཞི་ཁྲོ་རབ་འབྱམས༴ མ་རྒྱུད་མཁའ་འགྲོ་རྒྱ་མཚོ༴ ཆོས་སྲུང་དམ་ཅན་གཏེར་བདག༴ ཁྱེད་རྣམས་མཁྱེན་ཅིང་གཟིགས་པའི་སྤྱན་མ་རྟུལ༔ བདག་ནི་མ་ལན་བྱང་ཆུབ་བསྒྲུབ་པ་ལ༔ དམ་ཉམས་དགྲ་བགེགས་རྣམས་ཀྱིས་སྒྲུབ་མ་སྟེར༔ བསྟན་པའི་སྒྲོན་མེ་གསལ་བའི་འོད་པོ་ཆེ༔

དམ་ཉམས་དགྲ་བོ་འདི་ཡིས་བསྣུབ་པར་བརྩམས༔ བཤེས་གཉེན་དམ་པའི་བཀའ་བཅག་ཐུགས་ཀྱང་དཀྲུགས༔ བསམ་གཏན་སེམས་སུན་དབེན་གནས་ ༡༠༢༽གཉེན་པོ་བཅོམ༔ དགེ་བའི་ཚོགས་བཅག་དགེ་འདུན་འདུས་གྲལ་བཤིག༔ ཉེས་མེད་སེམས་ཅན་ཡོངས་ལ་འཚེ་བར་བྱེད༔ ཐབས་རྣམས་དུ་མས་མི་དགེ་སྣ་ཚོགས་བསགས༔ དེ་འདྲའི་ལས་ངན་དགྲ་བགེགས་སྡིག་ཅན་རྣམས༔ མངོན་སྤྱོད་དྲག་པོའི་ལས་ཀྱིས་མ་བསྒྲལ་ན༔ བསྟན་པ་རིན་ཆེན་སྒྲོན་མེ་ཇི་ལྟར་བྱེད༔ ཁོ་ཡང་ལས་ཀྱི་རྣམ་སྨིན་མཐུ་བཙན་པས༔ དུཿཁའི་གནས་སུ་ཡུན་རིང་སྡུག་རེ་བསྔལ༔ མཁྱེན་ལྡན་བརྩེ་ཆེན་རྣམས་ཀྱིས་དགོངས་མཛོད་ལ༔ བདག་གི་མགོན་སྐྱབས་གཟུ་དང་དཔང་དུ་བཞུགས༔ ཞིང་བཅུའི་རུ་ཏྲ་འགུགས་བསྒྲལ་དུས་ལ་བབས༔ ཐུགས་དམ་མ་གཡེལ་དྲག་པོའི་ཕྲིན་ལས་མཛོད༔ ཅེས་བརྗོད་ཕུད་སྐྱེམས་གཙང་སར་མཆོད༔ དེ་ཡིས་མངོན་སྤྱོད་ཕྲིན་ལས་འགྲུབ༔ སྐལ་ལྡན་བུ་ཡི་དཔལ་དུ་ཤོག༔ ལོག་ལྟ་ཅན་ལ་འདི་མ་འཕྲད༔ གཏེར་གྱི་སྲུང་མས་གཉེར་གྱིས་ཤིག༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པ་འདི་ཡང་ཁོ་མོ་བདེ་ཆེན་བདེ་བའི་རྡོ་རྗེས་ཉམས་ཆོས་ཡིག་རིས་སུ་བགྱིས་པའོ།། དགེའོ།།