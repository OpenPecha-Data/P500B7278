༡༣༧༽ ཆོས་ཉིད་མཁའ་འགྲོའི་ཐུགས་ཏིག་ལས༔ ཌཱ་ཀིའི་ཐུགས་ཀྱི་སྒྲུབ་པ་དངོས་གྲུབ་བུམ་བཟང་བཞུགས༔ ༡༣༨༽ ན་མོ་པདྨ་ཀཱ་ར་ཡེ༔ དུས་གསུམ་རྒྱལ་དང་རྒྱལ་སྲས་ཡོངས་འདུས་དཔལ༔ ཆེ་བའི་ཆེ་མཆོག་རྡོ་རྗེ་ཐོད་ཕྲེང་རྩལ༔ དངོས་གྲུབ་ཀུན་བདག་བདེ་ཆེན་མཆོག་གི་སྐུ༔ མཐོང་བ་དོན་ལྡན་གུ་རུ་པདྨར་འདུད༔ གང་གི་ཐུགས་ཀྱི་གསང་འཛིན་ཁོ་མོ་ངས༔ ཕྱི་རབས་རྗེས་འཇུག་སྐལ་ལྡན་དོན་ཆེན་དུ༔ རང་གི་སྒྲུབ་པ་དངོས་གྲུབ་བུམ་བཟང་བསྟན༔ ཚུལ་བཞིན་ཉམས་སུ་ལེན་ཀུན་གྲོལ་བར་ངེས༔ ས་མ་ཡ༔ སྣང་ཆ་ཐབས་ཀྱི་དཀྱིལ་འཁོར་དུ༔ སྟོང་ཉིད་ཤེས་རབ་ཡོངས་གྲུབ་ལྟར༔ ཤེས་ཤིང་རྟོགས་པའི་རྣལ་འབྱོར་གྱིས༔ བསྒོམ་བཟླས་མཆོག་ཏུ་འདི་ཟབ་བོ༔ ས་མ་ཡ༔ དང་པོ་སྐྱབས་འགྲོ་སེམས་བསྐྱེད་ནི༔ ན་མོ༔ སྐུ་གསུམ་ཡེ་ཤེས་མཁའ་འགྲོའི་སྐུར༔ འདུ་འབྲལ་མེད་པར་སྐྱབས་སུ་མཆི༔ ཕྱོགས་རིས་བྲལ་བའི་སེམས་ཅན་ཀུན༔ ཡང་དག་སར་འགོད་སེམས་བསྐྱེད་དོ༔ ལན་གསུམ་བརྗོད༔ མཐར་དངོས་གཞི་ནི༔ ཨཱཿ བསམ་བརྗོད་བྲལ་བ་གདོད་མའི་གཞི༔ ཀུན་སྣང་འགྲོ་ལ་ཁྱབ་པར་བརྡལ༔ རིག་པ་རྒྱུ་ཡི་ཡི་གེ་བྃ༔ དེ་ལས་འོད་ཟེར་འཕྲོ་འདུས་བྱས༔ དོན་གཉིས་བསྒྲུབས་ཤིང་དྭངས་བཅུད་བསྡུས༔ ཡོངས་གྱུར་དབྱིངས་ཕྱུག་ཡུམ་ལྔའི་ཀློང༔ ཡེ་ཤེས་རང་སྣང་ལས་གྲུབ་པའི༔ ཞིང་དང་གཞལ་ཡས་ལྷུན་གྲུབ་དབུས༔ སྐྱོན་བྲལ་པད་ཉི་རྒྱས་ ༡༣༩༽པའི་སྟེང༔ རང་ཉིད་སྐད་ཅིག་དྲན་རྫོགས་སུ༔ རིག་པ་ཆོས་ཉིད་དོན་གྱི་ལྷ༔ བདེ་ཆེན་ཡེ་ཤེས་མཚོ་རྒྱལ་ལ༔ སོར་རྟོགས་རང་མདངས་སྐུ་མདོག་དམར༔ ཉག་གཅིག་ཞལ་གྱི་དཀྱིལ་འཁོར་མཛེས༔ སྐུ་གསུམ་ཡེ་ཤེས་སྤྱན་གསུམ་ལྡན༔ ལོངས་སྐུ་འགགས་མེད་ལྗགས་པད་སྲབ༔ མཚན་བཟང་ཚེམས་ཕྲེང་རབ་ཏུ་མཛེས༔ བདེན་གཉིས་ཤངས་དང་དོན་གཉིས་སྙན༔ ཐབས་ཤེས་ཕྱག་གཉིས་གཡས་པ་ཡིས༔ བདེ་ཆེན་མཆོག་སྟེར་ཅག་ཏེའུ་འཁྲོལ༔ གཡོན་པ་སྟོང་ཉིད་དྲིལ་བུ་འཛིན༔ མཆོག་ཏུ་མི་འགྱུར་བདེ་བའི་ཕྱིར༔ དབུ་སྐྲ་ཐོར་ཅོག་ཟར་བུ་གྲོལ༔

ཡེ་ཤེས་ལྔ་རྫོགས་རྩེ་བྲན་དང༔ སྣང་བ་རང་གྲོལ་དར་སྣས་བརྒྱན༔ ཚོགས་དྲུག་གནས་དག་རུས་རྒྱན་དང༔ སེམས་བྱུང་དག་པའི་ཨུཏྤ་ལ༔ དམར་པོའི་ཕྲེང་བས་དོ་ཤལ་མཛེས༔ སྲིད་ཞི་དག་མཉམ་ཞབས་གཉིས་ཀྱིས༔ ཟུང་འཇུག་མཉམ་པའི་སྟབས་ཀྱིས་བཞེངས༔ མཆོག་ཐུན་དངོས་གྲུབ་ཀུན་སྩོལ་ཕྱིར༔ ཆུ་སྐྱེས་འོ་འཛིན་རབ་ཏུ་རྒྱས༔ དབྱིངས་དང་ཡེ་ཤེས་དབྱེར་མེད་པའི༔ གནས་ལྔར་ཐོད་ཕྲེང་རིགས་ལྔ་དང༔ རྩ་ཁམས་སྒྱུ་འཕྲུལ་དཀྱིལ་འཁོར་ ༡༤༠༽རྫོགས༔ རིགས་བདག་པདྨ་ཐོད་ཕྲེང་རྩལ༔ ཨ་ཙརྻ་གཞོན་ཅང་དྲིལ་འཁྲོལ༔ རང་སྣང་བདེ་ཆེན་ཡུམ་དང་སྦྱོར༔ ཡེ་ཤེས་བཞི་ཡི་ཕྱག་རྒྱ་མོ༔ རང་རྟགས་ཕྱག་མཚན་རྒྱན་ཆས་རྫོགས༔ སྣང་སྟོང་གཉིས་མེད་ཡེ་ཤེས་ལྷ༔ ཆུ་ཟླ་འཇའ་ཚོན་བཞིན་དུ་གསལ༔ དེ་ལྟར་གསལ་བའི་གནས་གསུམ་ལས༔ འོད་འཕྲོས་དབྱིངས་བཞུགས་རྒྱལ་བ་རྣམས༔ ཡེ་ཤེས་མཁའ་འགྲོའི་རྣམ་པ་རུ༔ གནས་འདིར་སྤྱན་འདྲེན་གཤེགས་སུ་སོལ༔ གདན་གསུམ་འཁོར་ལོའི་དལ་དུ་བཞུགས༔ གཉིས་མེད་མཉམ་པའི་ཡེ་ཕྱག་འཚལ༔ ཀུན་སྣང་བཀོད་པའི་རྒྱན་གྱིས་མཆོད༔ ཆོས་ཉིད་བརྡལ་བ་ཆེན་པོར་བསྟོད༔ ས་མ་ཡ་ཤདྡྷེ་ཨཱཿ ཧཱུྃ༔ སྟོང་གསལ་མ་འགགས་མཁའ་འགྲོའི་ཐུགས་ཀ་རུ༔ ཡེ་ཤེས་སེམས་མ་ཕག་མོ་མཐིང་གསལ་མཛེས༔ དེ་ཡི་ཐུགས་ཀློང་ཐབས་ཤེས་གྭའུའི་དབུས༔ བྃ་དམར་མཐའ་མར་སྔགས་ཕྲེང་གཡོན་དུ་འཁོར༔ དེ་ལས་འོད་འཕྲོས་རིགས་བདག་ཐུགས་རྒྱུད་བསྐུལ༔ རྒྱལ་ཀུན་གསང་གསུམ་ཡོན་ཏན་དབང་བྱིན་ཀུན༔ འོད་དམར་རྣམ་པར་བསྡུས་ཏེ་རང་ལ་བསྟིམ༔ སྒོ་གསུམ་རྡོ་རྗེ་གསུམ་དུ་དག་མཉམ་རོལ༔ ཨོཾ་པདྨ་ཛྙཱ་ན་ཌཱ་ཀི་ནི་ས་ར་ཛ་ཡ་སརྦ་སིདྡྷི་ཕ་ལ་ཧཱུྃ༔ ཅེས་རྩ་སྔགས་བཟླས་པ་བྱེ་བ་དང༔ སྒྲུབ་པ་ལ་སོགས་དམིགས་པས་དབྱེ༔ ལུས་དཀྱིལ་སྙིང་པོ་སྤྱི་དྲིལ་ནི༔ ༡༤༡༽ ༡༤༢༽ ཨོཾ་ཨཱཿཧཱུྃ་སྭཱ་ཧཱ་པྲཛྙཱ་ཛྙཱ་ན་སིདྡྷི་ཧཱུྃ༔ འབུམ་བཟླས་དངོས་གྲུབ་ཐོབ་པར་ངེས༔ བསྒོམ་ཚེ་ལྷར་སྣང་འབྲལ་མི་བྱ༔ བཟླས་ཚེ་སྨྲ་བཅད་འཁྱལ་ཚིག་སྤོངས༔

གབ་པ་བཞི་ལྡན་གནད་གཅུན་པས༔ གསལ་དག་བརྟན་པ་རབ་ཐོབ་ནས༔ ཟུང་འཇུག་ཕྱག་རྒྱའི་སྐུ་ཐོབ་ངེས༔ ས་མ་ཡ༔ དེ་ལྟར་ཌཱ་ཀིའི་ཐུགས་སྒྲུབ་ཟབ་མོ་འདི༔ རྡོ་རྗེ་ཞི་བ་མཚོ་ལ་གཅེས་ནོར་གདམས༔ ད་དུང་མ་སྤེལ་རིན་ཆེན་གཏེར་རྒྱས་ཐོབ༔ མ་འོངས་སྙིགས་མ་སྙིགས་དུས་ངོམས་པའི་ཚེ༔ ང་སྤྲུལ་ང་དང་གཉིས་མེད་ཐུགས་ཀྱི་མིང༔ གཙུག་ཕུད་ལྕང་ལོ་དུང་གི་ཟུར་ཕུད་ཅན༔ ཨ་ཏེའི་བསྟན་པས་ཡུལ་གསུམ་ཁྱབ་པར་འཛིན༔ ཐ་མལ་ཚུལ་འཆང་མ་ངེས་ཡུལ་ཀུན་རྒྱུ༔ བཻ་རོ་ནམ་སྙིང་གཡུ་སྒྲ་ཟུང་ལྡན་སྤྲུལ༔ གསང་གྲོགས་ (Dakini secret letter here) དང་འཕྲད་གྱུར་ན༔ མཁའ་འགྲོའི་ཐུགས་སྒྲུབ་རྣམ་གསུམ་གཏེར་གྱི་བཅུད༔ འདིར་འཕྲད་འགྲོ་དོན་དཔག་མེད་འབྱུང་བར་ངེས༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ སྐལ་མེད་ལོག་ལྟ་ཅན་ལ་འདི་མ་འཕྲད༔ བཀའ་སྲུང་ཚེ་རིང་མཆེད་ལྔས་གཉེར་གྱིས་ཤིག༔ ལས་ཅན་པདྨ་དྷྭ་ཛའི་དཔལ་དུ་སྤྲོད༔ ས་མ་ཡ༔ རྒྱ་རྒྱ་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བརྡ་ཐིམ༔ ༔ ཅེས་པ་འདི་ཡང་དད་ལྡན་སྐྱེས་བུ་ཤཱཀྱའི་དགེ་བཙུན་དོན་མིང་འཛིན་པས་ཁ་དོག་བཀྲ་བའི་མདངས་འཛིན་རེག་བྱའི་སྐྱེས་བཅས་ནན་ཆེར་བསྐུལ་ངོར་སྙོམས་ལས་པ་སུ་ཁ་ཛྙཱ་ནའི་མིང་གིས་ཉམས་ཆོས་ཡིག་རིས་སུ་བྲིས་པའོ།། ༈ སྐབས་སུ་མཆོད་པའི་ལས་རིམ་ནི༔ ཨོཾ༔ ཀ་དག་ ༡༤༣༽དབྱིངས་ལས་ཤར་བ་ཡི༔ བདེ་ཆེན་ཟག་མེད་མཆོད་པའི་སྤྲིན༔ དཀྱིལ་འཁོར་ལྷ་ཚོགས་དགྱེས་ཕྱིར་འབུལ༔ བཞེས་ནས་མཆོག་གི་དངོས་གྲུབ་སྩོལ༔ མ་ཧཱ་སུ་ཁ་བཛྲ་ཨརྒྷཾ་སོགས༔ ཤཔྡ་རཱུ་པ་སོགས༔ སྤརྴེ་མ་ཧཱ་སརྦ་པཉྩ་ཨ་མྲྀ་ཏ་བྷ་ལིཾ་ཏ་རཀྟ་ལ་ཁཱ་ཧིཿ ཞེས་མཆོད་ཅིང་བསྟོད་པ་ནི༔ ཧཱུྃ༔ སྐུ་ནི་མི་འགྱུར་བདེ་ཆེན་ཀུན་བཟང་མོ༔ གསུང་ནི་མི་འགགས་མཉམ་ཉིད་རིག་པའི་གསུང༔ ཐུགས་ནི་མི་གཡོ་ཁྱབ་བརྡལ་སྤྲོས་དང་བྲལ༔ སྐུ་གསུང་ཐུགས་ལྡན་ཌཱ་ཀིའི་རྗེ་མོར་བསྟོད༔ ཚེ་རབས་ཀུན་ཏུ་འབྲལ་མེད་རྗེས་བཟུང་ནས༔ ཟུང་འཇུག་རྡོ་རྗེ་འཛིན་པའི་ས་ཐོབ་ཤོག༔

ཅེས་པའང་སུ་ཁ་ཛྙཱ་ནས་ཉམས་ཆོས་ཡིག་རིས་སུ་བྲིས་པའོ། ༈ གབ་པ་བཞི་ལྡན་ནི། བདག་སྣང་དམ་ཚིག་སེམས་དཔར་གབ། །དམ་ཚིག་སེམས་དཔའ་ཡེ་ཤེས་སེམས་དཔར་གབ། །ཡེ་ཤེས་སེམས་དཔའ་ཏིང་འཛིན་སེམས་དཔར་གབ། །ཏིང་འཛིན་སེམས་དཔའ་ཆོས་ཉིད་ཀྱི་ཀློང་དུ་གབ་པའོ། །དེ་ལྟར་གོངས་པ་མི་འགྱུར་བའི་གནད་གཅུན་ལ། །གསལ་བ་ཏིང་ངེ་འཛིན་གྱི་གཟེར། དག་པ་ལྷའི་རྣམ་དག་དྲན་པ། བརྟན་པ་ཡིད་ཀྱི་ཡུལ་དུ་གསལ་བར་བརྟན་པ། དབང་པོའི་ཡུལ་དུ་སྣང་ཞིང་མི་འགྱུར་བ། མངོན་གྱུར་རིག་པའི་ཡུལ་དུ་བརྟན་པ་ཐོབ་པའོ། མཆན། ཧ་ཧ། ཀ་དག་གི་ ༡༤༤༽རིག་པ་ཐད་གྲོལ་དུ་བསྐྱངས་ཚེ། ཁ་དོག་ལ་མི་ལྟོས་ཆོས་ཉིད་ཀྱི་བཞུགས་ཚུལ། །ག་ལེ་རུ་མཇལ་ཚེ་རྩལ་སྣང་གི་བརྡ་རིས། །ང་བདག་གིས་བཅས་བཅོས་དག་ཐེར་ནི་མ་བྱས། །ཤེས་རབ་ཀྱི་མིག་ལྡན་མཁྱེན་ཡངས་ཚོས་གཟིགས་དང༌། །ཚིག་རོ་དང་མཐུན་པའི་ཡིག་སྐྱོན་རེ་ཡོད་ཐང༌། །ལུས་དམན་གྱི་བུ་མོ་ཤེས་རབ་དེ་ཆུང་བས། །རྗོད་ཚིག་གི་སྤྲོས་པའི་མཐའ་དཔྱོད་ནི་མི་ཤེས། །ཡིག་མཁན་གྱི་བཀའ་བབས་པད་འབྱུང་གི་ཕོ་ཉ། །ཚུལ་རྡོར་དང་དོན་མིང་འཛིན་པ་ཡིས་དཔྱད་མཛོད། ཅེས་སུ་ཁ་བཛྲ་ནས་སོ།། 