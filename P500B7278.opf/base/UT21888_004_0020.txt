༣༠༩༽དུས་གསུམ་རྒྱལ་ཀུན་འདུས་ཞལ་འཁོར་ལོའི་མགོན། །བཀའ་དྲིན་མཚུས་མེད་པདྨ་ལས་འབྲེལ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །སེར་དགོན་དབེན་རིའི་གཡས་ཟུར་ན། །ཉམ་ཐག་མགོན་མེད་གཅིག་པུར་ལུས། །སྐྱོ་ཆད་དེ་བ་ལ་དྭངས་དུས་མེད། །གྲོགས་ཡིད་བཞིན་ནོར་བུ་དབྱིངས་སུ་ཡིབ། །ཡིད་དུང་ངེ་བ་ལ་བརྗེད་དུས་མེད། ད་བསམ་ཞིང་བསམ་ན་སྐྱོ་བ་སྐྱེས། ཁོང་དཔྱིད་ཀྱི་རྒྱལ་མོ་གསུང་ངག་སྙན། །དེས་ཀྱང་རྗེ་བཙུན་བླ་མ་དྲན། །ཆར་ཟ་ཟི་བབས་ནས་གཡུ་འབྲུག་གྲགས། །འབྲི་བེའུ་ཁྱུ་ཁྲིད་རྩེད་འཇོ་བྱེད། །དེས་ཀྱང་རྗེ་བཙུན་བླ་མ་དྲན། །རི་སེར་པོ་ལྗང་མདངས་འོད་དུ་འབར། །དཀར་དམར་གྱི་མེ་ཏོག་རབ་ཏུ་རྒྱས། །དེས་ཀྱང་རྗེ་བཙུན་བླ་མ་དྲན། །དཀར་འོ་ཞོ་རྒྱ་མཚོ་ལྟ་བུར་འཁྱིལ། བྱ་བྱིའུ་མ་བུའི་རང་སྐད་སྙན། །དེས་ཀྱང༴ ད་གང་ལ་བསམས་ཀྱང་སྐྱོ་བ་སྐྱེས། །གནས་གང་དུ་བསྡད་ཀྱང་བླ་མ་དྲན། །ཕ་དུས་གསུམ་སངས་རྒྱས་འགྲོ་བའི་མགོན། །གཏེར་ཆེན་པདྨ་ལས་འབྲེལ་རྩལ། །ཐུགས་ཞི་བའི་དབྱིངས་སུ་མི་གཟིམ་པར། །མགོན་མེད་པ་བདག་ལ་ཐུགས་རྗེས་གཟིགས། ༣༡༠༽།དུས་འབྲལ་མེད་ཞལ་བཟང་མ་ངོམས་ན། །སྔར་ཞལ་བཞེས་ཐམས་ཅད་དོར་ལ་ཉེ། །ད་མ་འགྱངས་མྱུར་དུ་ཐུགས་རྗེས་ཟུངས། །ཉམ་ཐག་པའི་བདེ་བའི་རྡོ་རྗེ་ཡིས། །སེམས་སྡུག་པའི་རླབས་གཡོས་མ་བཟོད་ནས། །གནས་ཚུལ་རྣམས་འགོག་མེད་ཁ་ནས་ཤོར། ཁོང་སེམས་སྐྱིད་ཚོས་གཟིགས་ན་ཐུགས་ཁྲེལ་ཡང༌། །ང་སྤྲང་མོའི་སེམས་སྣང་བཅོས་ཐབས་མེད། ཅེས་པ་འདིའང་ཁུ་བྱུག་གིས་གསུང་སྙན་སྒྲགས་པའི་རྐྱེན་ལ་ལྟོས་ནས་བདེ་སྐྱོང་དབང་མོས་བྲིས་པའོ།། དགེའོ།། ཀ་ཡེ་གསོན་དང་ཤཱི་ལ་བཛྲ་ལགས། །བདེ་སྐྱོང་དབང་མོའི་གནས་ཚུལ་ཟུར་ཙམ་བརྗོད། །ཕ་བཀའ་དྲིན་ཅན་གྱི་ཐུགས་རྗེ་ཡིས། །རང་རིག་པ་འོད་གསལ་གཞི་རུ་གྲོལ། །ད་མཉམ་ཉིད་ཆོས་སྐུའི་དགོངས་པ་རྟོགས། །མི་སྟོང་སྐད་ཅན་དང་ཅུང་མ་འདྲ། །ངས་ཕ་ཡུལ་བདུད་ཀྱི་བཙོན་ར་དོར། །མ་མཁའ་འགྲོའི་བཀའ་བཞིན་ངེས་མེད་འགྲིམས། །བློ་རྣམ་བཞིས་འཁོར་བའི་མཚང་ལས་གྲོལ། །མི་ཡུལ་ཕུད་ཞིག་དང་ཅུང་མ་འདྲ། །ཆོས་དམ་པ་གསུམ་དང་མ་བྲལ་བས། །མ་འགྲོ་དྲུག་ཐབས་ཀྱི་བདེ་ལ་བཀོད། །གཤིན་རོ་དོམ་ཁུར་དང་ཅུང་མ་འདྲ།

༣༡༡༽།བློ་ལུས་ངག་དཀོན་མཆོག་གསུམ་ལ་གཏད། །བསླབ་གསུམ་གྱི་དམ་ཚིག་མིག་ལྟར་བསྲུངས། །མི་མདོ་ཤོར་ཞིག་དང་ཅུང་མ་འདྲ། །ངས་བསྐྱེད་རིམ་ལྷ་སྐུའི་ཏིང་འཛིན་བསྒོམས། །སྣང་རྟོག་ཀུན་ལྷ་ཡི་ཕྱག་རྒྱར་རྟོགས། །མི་ཐེར་ཟུག་ཞིག་དང་ཅུང་མ་འདྲ། །ངས་རྩ་རླུང་འཁྲུལ་འཁོར་གནད་ལ་བསླབས། །རྩ་རླུང་ཐིག་དག་རྫོགས་སྨིན་པར་གྲོལ། །གྲོགས་རླུང་བཅུ་ལ་རང་དབང་ཐོབ་པར་བྱུང༌། །མི་བཙུན་ཆུང་ཞིག་དང་ཅུང་མ་འདྲ། །ཐབས་ཤེས་རབ་གཉིས་མེད་མཁའ་རུ་སྦྱོར། །དབབ་འདྲེན་ལྡོག་ཁྱབ་སྤེལ་གནད་ལ་མཁས། །བདེ་གཤེགས་ཀུན་ཟག་མེད་མཆོད་པས་མཉེས། །ཚོགས་ཡེ་རྫོགས་འབྲས་བུ་བླ་ན་མེད། །ཐབས་གཉིས་སྦྱོར་ལག་པས་འདུ་བྱེད་བྱེད། །བཅུད་ཉམས་པའི་མི་དང་ཅུང་མ་འདྲ། དགའ་བཞི་ཡི་འགྲོས་ཀྱིས་སྟོང་བཞི་རྙེད། །ཀུན་རྟོག་གི་བག་ཆགས་དབྱིངས་སུ་བཅོམ། །དོན་འོད་གསལ་རིག་པའི་རང་ཞལ་མཐོང༌། །མི་ཆགས་ཅན་ཞིག་དང་ཅུང་མ་འདྲ། །ངས་ཡི་དམ་གསང་ཐབས་ཚུལ་དུ་བསྒྲུབས། །དོན་གཉིས་ཀྱི་དངོས་གྲུབ་འབད་མེད་ཐོབ། །ཐེར་ཟུག་གི་དོན་གཉེར་དགོས་པ་ཆུང༌། །མི་ཚུལ་འཆོས་ཅན་དང་ཅུང་མ་འདྲ། ༣༡༢༽ །དཔའ་བོ་ཡིད་བཞིན་ནོར་བུ་གྲོགས་སུ་རྙེད། ལམ་རིམ་པར་མི་ལྟོས་ཟུང་འཇུག་ཐོབ། །སྡིག་གྲོགས་ཀྱི་ཕལ་པར་འགྲོགས་མ་དགོས། །འཁོར་འཛིན་གྱི་མོ་དང་ཅུང་མ་འདྲ། །སྔོན་སྨོན་ལམ་ལས་འཕྲོ་དག་པའི་མཐུས། །ཆོས་ཟབ་པ་ས་ཡི་གཏེར་ལ་དབང༌། །ཆོས་ཉིད་ཀྱི་དགོངས་པའི་གསང་མཛོད་རྙེད། །མི་རྟོག་གེ་མཁན་དང་ཅུང་མ་འདྲ། །ཉམས་གསལ་བའི་མེ་ལོང་ཐོད་དུ་བཅིངས། །དུས་མ་འོངས་མངོན་པར་ཤེས་པ་གསལ། །མི་བློ་འཁྲུལ་ཅན་དང་ཅུང་མ་འདྲ། །ཕ་བླ་མའི་ཐུགས་རྗེའི་བཀའ་དྲྀན་གྱིས། །ངས་ཚོགས་དྲུག་རང་གྲོལ་གྱི་གདམས་པ་ལེན། །ཉོན་མོངས་རྟོག་ཚོགས་ཀྱི་གནས་ལས་དབེན། །མི་རི་ཉལ་བྱེད་དང་ཅུང་མ་འདྲ། །སྔོན་ལས་འཕྲོ་དག་པས་གཏེར་ལ་དབང༌། །ལམ་སྦྱང་བགྲོད་རིམ་པར་ལྟོས་མི་དགོས། །ཤེས་རབ་ཀྱི་བློ་གྲོས་ནང་ནས་རྙེད། །མི་ཐོས་ཆུང་ཞིག་དང་ཅུང་མ་འདྲ། །གཞི་ཚུལ་ཁྲིམས་གཙང་མའི་ས་གཞི་ལ། །རྟེན་བསླབ་གསུམ་ལྗོན་པའི་འབྲས་བཟང་རྒྱས། །མོ་མདོ་ཤོར་ཞིག་དང་ཅུང་མ་འདྲ། །ཀ་དག་དང་ལྷུན་གྲུབ་མཐར་ཕྱིན་བྱས། །འཆི་འཕོ་ཡིས་གནས་ལ་ཡ་ང་མེད། །རང་སྣང་འདི་ལྷུན་གྲུབ་ཞིང་དུ་ཤར། །མི་རྟག་འཛིན་ཅན་དང་ཅུང་མ་འདྲ། །ངས་རང་དོན་ཆོས་

༣༡༣༽སྐུའི་གདིང་ཞིག་རྙེད། །གཞན་དོན་འབད་མེད་ངང་གིས་འབྱུང༌། །ཆོས་བརྒྱད་ཀྱིས་འགྲོ་དོན་བྱེད་པ་ཡི། །དལ་མེད་ཀྱི་མི་དང་ཅུང་མ་འདྲ། །ངའི་བླ་མ་ཀུན་བཟང་ཧེ་རུ་ཀ །གྲོགས་དཔའ་བོ་དང་དཔའ་མོ་ཌཱ་ཀིའི་ཚོགས། །ཆོས་སྐུ་གསུམ་མཉམ་ཉིད་རྫོགས་པ་ཆེ། །དོན་འདི་གསུམ་འཛོམ་པའི་རྣལ་འབྱོར་མ། །གཞན་ཕྲག་པ་དོག་ཀྱང་བྱ་ཐབས་བྲལ། །མོ་ང་ལ་ཡོན་ཏན་ཅང་མེད་ཀྱང༌། །ཕ་བཀའ་དྲིན་ཅན་གྱི་ཐུགས་རྗེ་ཡིས། །རྒྱུ་རླུང་གིས་བསྐུལ་ནས་འཆོལ་ཚིག་ཤོར། །འདི་ཡིག་རིས་བྲིས་པ་དགོས་མེད་ཀྱང༌། །དམ་ལྡན་པའི་ཤི་ལ་བཛྲ་གྱིས། །གསུང་བསྐུལ་བ་ནན་ཆགས་ཆེ་བའི་ངོར། །མདོ་ཤོར་གྱི་ཆོས་མེད་སྤྲང་འཁྱམས་པ། །མིང་དཱི་པཾ་ཏཱ་རེས་བྲིས་པ་དགེ། དགེའོ།། ངས་ལྟ་བ་རང་སེམས་ཀློང་དུ་བལྟས། །ལྟ་ཡུལ་གཉིས་འཛིན་ངང་གིས་གྲོལ། །སྒོམ་པ་བླ་མའི་མན་ངག་བསྒོམས། །ད་རྩོལ་བྲལ་གཉུག་མའི་ངང་དུ་བསྲེས། །ངས་སྤྱོད་པ་སྤང་བླང་ཡུལ་ལས་འདས། །འཁོར་འདས་རིག་པའི་རྒྱན་དུ་ཤར། །ངས་འབྲས་བུ་རང་རིག་བཙན་ས་ཟིན། །སྤང་ཐོབ་བྲལ་བའི་གདིང་ཞིག་རྙེད། །ད་འདི་ཕྱི་སྐྱིད་ཉལ་བྱེད་ལགས་བསམ། ༣༡༤༽ །ལྟ་བ་གཏད་མེད་ནམ་མཁའ་ལ། །བལྟ་བྱ་ཡོད་ན་འཛིན་པ་ལགས། །སྒོམ་པ་བློ་འདས་འོད་གསལ་ལ། །བསྒོམ་བྱ་ཡོད་ན་གཉིས་འཛིན་ལགས། །སྤྱོད་པ་སྤང་བླང་བྲལ་བ་ལ། །སྤྱོད་མཁན་ཡོད་ན་རེ་དོགས་ལགས། །འབྲས་བུ་སྐུ་གསུམ་མཉམ་ཉིད་དབྱིངས། །ཐོབབྱ་ཡོད་ན་གཉིས་སྣང་ལགས། །བདེ་བའི་རྡོ་རྗེས་ཤཱི་ལ་བཛྲ་ལ་རྩེད་མཚར་དུ་ཕུལ། ཧ་ཧ།། རང་ལ་ཡོན་ཏན་མེད་པས་གཏེར་ཆོས་ཀྱི་བྲི་སྤེལ། །མི་ཆོས་བླ་མའི་རྫུན་ཆེན་རང་གཞན་གཉིས་པུང་བྱེད། །སྣག་དང་ཤོག་གུ་གྲོན་ཅིང་ལེ་ལོ་ཡི་བསྐུལ་མ། །ད་ནི་མི་བྱེད་རང་ཚོད་རང་གི་ནི་ལོས་འཛིན། །ཨ་ལ་ཀུ་རེ་ཡིན་ནོ་སྐལ་ལྡན་གྱི་བུ་མཆོག །ཟག་བཅས་ཉེན་ལེན་ཕུང་པོ་ལུས་དམན་ཙམ་སྣང་ཡང༌། ཐབས་གྲོགས་ཡིད་བཞིན་ནོར་བུའི་བཀའ་དྲིན་གྱིས་བསྐྱངས་ཏེ། །ནང་དོན་ཡེ་ཤེས་ཆེན་པོའི་མྱུར་ལམ་དེ་མངོན་གྱུར། །རྩལ་སྣང་དག་པ་རབ་འབྱམས་དཔེ་ཆ་རུ་ཤར་བས། །འཛད་མེད་ནམ་མཁའ་མཛོད་ཀྱི་ཆོས་སྡེ་ལ་དབང་བས། །གང་ཤར་ཡི་གེའི་རིས་སུ་འདྲི་ཚོད་ནི་མ་བྱུང༌། །དབུ་མགྲིན་རྩ་མདུད་གྲོལ་བའི་ལག་རྗེས་ལ་ལྟོས་ནས། །ཐོས་གོག་ཤིང་ཁ་ཤོག་ལྕེའི་བསླབ་སྦྱང་ནི་མ་དགོས། །དག་མཉམ་

༣༡༥༽ཆོས་སྐུའི་ཡེ་ཤེས་སྙིང་པོ་དེ་ལོན་པའི། །གནང་བཀག་བྱིས་པའི་རྩེད་མོའི་འབྲས་བུ་ལ་མི་རེ། །ཧ་ཧ། དེ་སྐད་མདོ་མེད་བཙུན་མ་ལུས་མེད་ཀྱི་ཌཱ་ཀིས། ཧེ་ཧེ། རང་ལུགས་མ་བཅོས་མ་གསང་ཐད་ཀ་རུ་སྨྲས་པ། ཧོ་ཧོ། མཁྱེན་གཉིས་བློ་གྲོས་ལྡན་པའི་མཁས་པ་ཡིས་གཟིགས་ན། །ཨ་ཁུ་ང་རྒྱལ་འགོང་པོའི་དབུ་འཕང་དེ་མཐོ་ཡོང༌། །གོས་དཀར་མཁའ་འགྲོའི་ཀློང་དུ་གཉིས་མེད་དུ་བསྟིམ་མཛོད། །རང་གཞན་ཆགས་སྡང་མི་དགོས་གང་དགའ་རུ་སྐྱུར་ཆོག དགེའོ།། ཀ་དག་རིག་པ་ཟང་ཐལ་ཕྱོགས་ལྷུང་དང་བྲལ་བ། ཁ་དོག་མི་མངའ་འཁོར་འདས་གཉིས་མེད་ཀྱི་གཞི་དབྱིངས། །ག་ལེར་མ་བཅོས་རང་བབས་སོ་མ་རུ་སྐྱོངས་དང༌། །ང་བདག་རྩ་བ་ཆོས་ཉིད་ཆེན་པོ་རུ་འདྲེས་ནས། །ཅ་ཅོའི་ཚིག་གི་སྦུན་པའི་སྤྲོས་པ་དང་བྲལ་བའི། །ཆ་ལུགས་གཅིག་ཏུ་མ་ངེས་ཡོན་ཏན་ཀུན་ལྷུན་གྲུབ། །ཇ་ཆང་ལོངས་སྤྱོད་ལ་སོགས་འཁོར་འདས་ཀུན་རྒྱན་ཤར། །ཉ་མོ་གསེར་མིག་ལྡན་བཞིན་རང་བྱུང་གི་ཡེ་ཤེས། །ཏ་ཐ་ག་ཏའི་གསང་བཅུད་འོད་གསལ་གྱི་གནས་ལུགས། །ད་ནི་རང་རིག་མངོན་གྱུར་གདོད་མ་ཡི་གཏན་སྲིད། ༣༡༦༽ །ན་མོ་དད་བརྒྱའི་གཙུག་བཞིན་ཀུན་བཟང་གི་རྒྱལ་སར། །པ་སངས་ལྟར་དཀར་ཇི་བཞིན་གཉིས་མེད་དུ་གྲོལ་ཐལ། །ཕ་གཅིག་ཡིད་བཞིན་ནོར་བུའི་ཐུགས་རྗེ་ཡི་དྲིན་གྱིས། །བ་གམ་ལྟ་བུར་ཟབ་ལམ་དཀའ་ཚེགས་ནི་མ་དགོས། །མ་དང་མཁའ་འགྲོས་ཡུན་རིང་གཅེས་པ་རུ་བསྐྱངས་ནས། །ཙཱ་རི་ཏྲ་སོགས་གནས་ནས་རང་སྐལ་གྱི་ཕ་ཕོག །ཚྭ་མངར་དཀར་གསུམ་ནང་བཅུད་དྭངས་མ་ཡི་སྟོབས་ཀྱིས། །ཛ་ཡའི་ཐ་ཚིག་བཞིན་དུ་འཆུག་མེད་དུ་རྙེད་ནས། །ཝ་ལེར་དགའ་བའི་གླུ་དབྱངས་ལྷ་མི་ཡི་རོལ་མོ། །ཞྭ་དམར་བསྟན་ལ་སྨན་པའི་གསུང་སྙན་ཞིག་ཐོབ་པས། །ཟ་འོག་པཉྩའི་བ་དན་དྲི་བཞོན་ལ་བསྐྱོན་ན། །འ་འུར་མང་པོའི་ཆོས་བརྒྱད་བྱ་བ་འདིས་ཅི་བྱེད། །ཡ་རབས་རྒྱལ་བ་གོང་མའི་མཛད་སྤྱོད་ལ་བསམ་ནས། །ར་མེ་ཤྭ་རའི་གནས་སོགས་ངེས་མེད་ལ་ཆས་འགྲོ། །ལ་ལ་མ་གཏོགས་ཆོས་བཞིན་སྤྱོད་པ་ནི་དཀོན་པས། །ཤ་ཚའི་གཏམ་འདི་བཤད་ན་གོ་བར་ནི་མི་ནུས། །ས་སྟེང་འདི་བ་འགྲན་བྲལ་འོད་གསལ་གྱི་

༣༡༧༽རྫོགས་ཆེན། །ཧ་ཅང་བཤད་ན་གོ་ལོག་རྒྱུ་འབྲས་དང་འགལ་བྱེད། །ཨ་དོན་རྫོགས་ཆེན་དགོངས་པ་ཟང་ཐལ་གྱི་གནས་ལུགས། །མདོ་མེད་འཆོལ་མོ་ང་ཡི་གནས་ཚུལ་ཙམ་བཤད་ཀྱང༌། །གོ་བ་མེད་པའི་ནེ་ཙོ་འུག་པ་ཡི་དཔེ་མཚུངས། །དེ་ཕྱིར་ངེས་མེད་རི་ལ་སྒྲུབ་ཚུགས་ཤིག་ཟིན་ན། །ཕ་གཅིག་བླ་མའི་སྐུ་དྲིན་གསོ་ཐབས་ཞིག་ཡིན་པས། །གཅིག་པུར་དབེན་པའི་རི་ངོགས་ཡང་ཡང་ནི་དྲན་ནས། །ཐང་དཀར་གནམ་འཕང་གཅོད་དུས་ལྷ་ལྡན་ལ་འགྲོ་སྙམ། །ཨ་ལ་ཀུ་རེ་ཡིན་ནོ་དམ་ལྡན་གྱི་ལྷ་གྲོགས། །སྤྲང་མོས་སྨྱོ་ཁ་ལབ་ལ་ངེས་པ་ནི་མེད་པས། །མདོ་སྔགས་ཆོས་དང་མི་མཐུན་འུག་པ་ཡིས་དཔེར་མཚུངས། །སྨྲ་མཁས་ལྡན་པ་ཚིག་གི་སྙན་སྙན་ནི་མེད་ཀྱང༌། །རང་ལུགས་གཡག་རྭ་འཕྲེད་བཅད་མདོ་མེད་ཀྱི་ཆོས་ལུགས། ཁྲིམས་ལྡན་སྨྲ་མཁས་ལྡན་པའི་གཟིགས་ངོ་ལ་མི་མཛའ། །རྟོགས་པའི་ཆང་གིས་མྱོས་པའི་རླུང་ཤུགས་ཀྱིས་དྲངས་ནས། །པ་ར་མི་ཏའི་གསང་ཚིག་འགོག་མེད་དུ་འཆལ་སོང༌། །ད་ནི་རང་གར་སྡོད་གནས་དབེན་རི་ལ་ཆས་འགྲོ། །དེ་སྐད་ཇོ་མིན་ནག་མིན་ཆོས་མེད་ཀྱི་སྤྲང་མོ། །བདེ་ཆེན་བདེ་བའི་ ༣༡༨༽རྡོ་རྗེས་ཡིག་རིས་ལ་བགྱིས་ནས། །དམ་ཚིག་ལྡན་པའི་ལྷ་གྲོགས་ཀ་མ་དང་ཤཱི་ལར། །སོར་བཅུས་གུས་པས་བཏུད་དེ་ཨ་མཚར་དུ་ཕུལ་ལོ།། དགེའོ།། ཕ་ཀུན་མཁྱེན་པདྨ་ལས་འབྲེལ་རྩལ། །བདག་གསོལ་བ་འདེབས་སོ་བྱིན་གྱིས་རློབས། །བློ་ཆོས་ལ་བསྒྱུར་བར་མཛད་དུ་གསོལ། །ཡང་ཉོན་དང་བདེ་བའི་རྡོ་རྗེ་ཁྱོད། །འདི་ཕྱི་གཉིས་སྐྱིད་ཅིག་བྱེད་སྙམ་ན། །ཡང་དག་ལྷ་ཆོས་ལ་རེམ་ཞིག་ཨང༌། །འདི་མེད་ཕྱི་སྡུག་ཅིག་བྱེད་སྙམ་ན། །འཁོར་བའི་ཁ་འཛིན་ལ་བརྩོན་ཅིག་ཨང༌། །དོན་གཉིས་དངོས་གྲུབ་ཅིག་ཐོབ་འདོད་ན། །གསང་སྔགས་གནད་དོན་ལ་སྒོམས་ཤིག་ཨང༌། །ཆོད་ཆུང་ལམ་རིང་ཞིག་བྱེད་སྙམ་ན། །དྲང་དོན་བྱིས་ཆོས་ལ་བརྩོན་ཅིག་ཨང༌། །ཚེ་གཅིག་སངས་རྒྱས་ཤིག་ཐོབ་འདོད་ན། །འོད་གསལ་རྫོགས་ཆེན་ལ་གདིང་ཆོས་ཨང༌། །སྲིད་པར་ཁོར་ཡུག་ཏུ་སྤྱོད་སྙམ་ན། །ཐེག་དམན་མཚན་ཉིད་ལ་རེམ་ཞིག་ཨང༌། །ཉེ་བརྒྱུད་བྱིན་རླབས་ཤིག་ཞུ་སྙམ་ན། །པདྨའི་ཟབ་གཏེར་ལ་སྤྱོད་ཅིག་ཨང༌། །དཔལ་རིའི་ཕོ་བྲང་ལ་འགྲོ་སྙམ་ན། །གང་སྣང་ཡེ་ཤེས་སུ་ཤེས་མཛོད་ཨང༌། །གཞན་དོན་འབད་མེད་ཅིག་བྱེད་སྙམ་ན། །སྒྱུ་འཕྲུལ་རོལ་གར་དེ་བསྒྱུར་མཛོད་

༣༡༩༽ཨང༌། །དེ་སྐད་ཐེག་དགུ་ཡི་བརྡས་མཚོན་པའི། །སྐྱེ་མེད་རང་བྱུང་གི་གླུ་ཆུང་འདི། །དུས་འཛིན་མེ་སྟག་གི་སོ་ལྔའི་ལོར། །སྤང་ལྗོངས་ཡིད་འོང་གིས་སེམས་བསླངས་ནས། །ངེས་མེད་ངེས་པ་ཡི་གནས་དྲན་ཏེ། །དཔེ་མེད་ཡི་གེ་ཡི་རིས་སུ་ཤར། །འགག་མེད་ངག་རླུང་གི་མཐུས་བསྐུལ་ནས། །མདོ་མེད་འཁྲུལ་ཞིག་གི་རྣལ་འབྱོར་མ། །བདེ་བའི་རྡོ་རྗེ་ཡིས་བྲིས་པ་དགེ།། ཧོ་ཧོ། གཞི་དབྱིངས་ཆོས་སྐུའི་བླ་མ་ལ། །ཀ་དག་དོན་གྱི་དབང་ཞིག་ཞུས། །རྩོལ་མེད་ངང་དུ་བྱིན་རླབས་ཐོབ། །གཟུང་འཛིན་གཉིས་སྣང་ཆོས་སྐུར་དག །གསལ་གདངས་ལོངས་སྐུའི་བླ་མ་ལ། །ཡེ་ཤེས་ལྔ་ཡི་ཟབ་དབང་ཞུས། །བློ་འདས་ངང་དུ་བྱིན་རླབས་ཐོབ། །གང་སྣང་ཡེ་ཤེས་འཁོར་ལོར་སྨིན། །འཁྲུལ་བྲལ་དོན་གྱི་བླ་མ་ལ། །འཛིན་མེད་རང་གསལ་དབང་ཞིག་ཞུས། །གཉུག་སེམས་རང་གྲོལ་བྱིན་རླབས་ཐོབ། །སྣང་སྲིད་ཡེ་ཤེས་ཆེན་པོར་རྫོགས། །སྐུ་བཞི་ཡེ་ཤེས་ལྔའི་བདག་ཉིད། །ངོ་བོ་མི་འགྱུར་རྡོ་རྗེའི་སྐུ། །རིག་སྟོང་པདྨ་ལས་འབྲེལ་ལ། །སྐུ་གསུམ་ཡེ་ཤེས་དབང་ཞིག་ཞུས། །རྣམ་གསུམ་བག་ཆགས་གཞི་ལ་བཅོམ། །གཞོན་ནུ་བུམ་སྐུའི་གཏན་སྲིད་ ༣༢༠༽ཟིན། །འཁོར་བ་འོད་ཀྱི་སྐུ་རུ་གྲོལ། །དེ་སྐད་ངེས་དོན་ཟབ་དབང་འདི། །ཆོས་མེད་སྤྲང་མོའི་ཉེ་ལམ་ལགས། །ལས་ལྡན་སྐྱེས་བུ་རྗེས་འཛིན་ཕྱིར། །སྙན་བརྒྱུད་གདམས་པ་དེ་བཞིན་ཐོབ། སྣང་སྲིད་བླ་མའི་དཀྱིལ་འཁོར་འདི། །མོས་གུས་དད་པས་སུས་མཐོང་ན། །ཚེ་འདིར་མི་གནས་གཏན་སྲིད་ཐོབ། །བདེ་བའི་རྡོ་རྗེའི་འཁྲུལ་ཉམས་འདི། །ཡི་གེའི་རིས་སུ་བཀོད་པ་དགེ།། ཀ་ཡེ་གསོན་དང་སྐྱེས་བུ་ལགས། །བདེ་ཆེན་བདེ་བའི་རྡོ་རྗེ་ང༌། །གྲོགས་ཡིད་བཞིན་ནོར་བུའི་སྐུ་དྲིན་གྱིས། །བདེ་སྟོང་ཟག་མེད་རོས་ཚིམ་པས། །ཟག་བཅས་འོ་མས་དགོས་པ་ཆུང༌། །འོན་ཀྱང་ལྷག་བསམ་དཀར་བ་ཡིས། །མ་འགྲོ་བའི་བསོད་ནམས་རྫོགས་ཕྱིར་དུ། །དཀར་འོ་ཞོ་ལོངས་སྤྱོད་ཟས་ལ་རོལ། །གཉིས་འཛིན་གྱི་འགྲོ་བའི་སེར་སྣའི་གྲིབ། །ངས་ལུས་དཀྱིལ་མ་དང་མཁའ་འགྲོར་ཕོག

།དེའི་རྐྱེན་གྱིས་བདེ་སྐྱོང་རྩ་འཁོར་འཁྲུགས། །ཐབས་རྟེན་འབྲེལ་རྡུགས་པས་མ་ཡིན་བསམ། །སྔགས་བླ་མེད་མྱུར་ལམ་རང་ས་ཟིན། །དགའ་བཞི་ཡིས་སྟོང་བཞིའི་འོད་གསལ་དྲངས། །ཆགས་བྲལ་གྱི་ཡེ་ཤེས་འོད་ཟེར་གྱིས། །མཐོང་ཐོས་ཀུན་བདེ་ཆེན་དབུ་མར་འདྲེན། །བཅུད་ཉམས་པའི་གྲོགས་ཀྱིས་དགོས་པ་ཆུང༌། །གྲོགས་ཡིད་བཞིན་ནོར་བུའི་བཀའ་དྲིན་གྱིས། ༣༢༡༽།རླུང་བཅུ་ལ་སྟོབས་རྒྱས་རང་དབང་ཐོབ། །གསང་སྤྱོད་ཀྱི་ལམ་ལ་གདིང་རྙེད་ནས། །ཟུང་འཇུག་གི་རིག་སྐུ་མངོན་དུ་གྱུར། ཁོང་ན་སོ་གཞོན་ཀྱང་དོགས་མི་དགོས། །འཁོར་འདས་ལ་དབང་བའི་རྣལ་འབྱོར་ང༌། །སྒྱུ་ལུས་ལ་ཉེར་ལེན་མེད་མོད་ཀྱང༌། །རྐྱེན་ངན་པའི་སེར་སྣའི་སྒྲིབ་ཤུགས་ཀྱིས། །ལྟར་སྣང་ལ་ནད་ཀྱིས་ཐེབས་པ་བྱུང༌། །དོན་ནད་གདོན་དམིགས་སུ་མ་མཆིས་པས། །སྐུ་གསུམ་གྱི་གསལ་འདེབས་ཚུལ་དུ་མཐོང༌། །ད་མདོ་ཙམ་བརྗོད་ན་དེ་ལྟར་ལགས། །ཆོས་འཁོར་བ་ཉམས་ལེན་བྱེད་མཁན་ང༌། །དོན་དམ་གྱི་ཆོས་དོན་མི་ཤེས་ཀྱང༌། །ཕ་རྟོགས་ལྡན་བླ་མའི་བཀའ་དྲིན་གྱིས། །ཆོས་སེང་གེའི་འོ་མ་ཅུང་ཟད་འཐུང༌། །ཟག་བཅས་ཀྱི་འོ་ཞོ་འཁོར་བའི་སྒྲོག །དེ་དོན་གཉེར་མཛད་ན་ཨ་ཐང་ཆད། །ཟག་མེད་ཀྱི་ཏིང་འཛིན་རོ་མཆོག་ལ། །རོལ་ཤེས་ན་རྨ་བྱས་དུག་ཟོས་བཞིན། །མདངས་ལྔ་ལྡན་འོད་ཀྱི་གཟི་བརྗིད་འབར། །དུས་མི་རིང་བདེ་ཆེན་ཡེ་ཤེས་མཐོང༌། །དོན་གཉིས་ཀྱི་མཛད་པ་མཐར་ཕྱིན་ནས། །ཟུང་འཇུག་གི་གོ་འཕང་ཐོབ་པར་ངེས། །དེ་ལྟར་དུ་སྤྲང་མོའི་གནས་ཚུལ་རྣམས། །གང་དེ་ཡིས་དྲི་བར་བྱེད་པའི་ངོར། །འཕྲུལ་སུག་ ༣༢༢༽རྩེ་རླུང་གི་རྡས་བསྐུལ་ནས། །ནུབ་སྣང་གསལ་མཐོངས་ལ་བྲིས་པ་དགེ དགེའོ།། སྐྱབས་འཁོར་ལོའི་མགོན་པོ་ལས་འབྲེལ་རྩལ། །དུས་འབྲལ་མེད་བདེ་ཆེན་རྒྱན་དུ་རོལ། །ཀྱཻ་གསོན་དང་མཆེད་གྲོགས་རྣམ་གཉིས་ལགས། །སྤྲང་མདོ་མེད་བློ་ཆུང་ཤེས་ཆུང་བས། །དགེ་སྡིག་གི་བླང་དོར་བློ་རེ་རྨོངས། །སྤང་བླང་གི་ཤན་འབྱེད་མ་ཤེས་ནས། །ཚོགས་དྲུག་གི་སྣང་བ་རྒྱན་དུ་ཤར། །ཀུན་བརྟགས་ཀྱི་འཛིན་ཞེན་གནས་གོལ་ནས། །རྣམ་ཤེས་དྲུག་ཡེ་ནས་ལྷ་རུ་ཤར། །མྱོང་ཚོར་དང་རེག་ཐོས་མཐོང་ཆོས་རྣམས། །བདེ་སྟོང་གི་ཡེ་ཤེས་བདུད་རྩི་ཆེ། །རང་སྣང་དང་རང་གྲོལ་རང་ཤར་ཀློང༌། །ན་ར་ཀར་ལྟུང་བའི་དོན་མ་གོ

།སྣང་སྲིད་ཀུན་ཡེ་ནས་དག་མཉམ་ངང༌། །གདིང་བཞི་ཡི་དྲོད་ཚད་སྟོབས་ལྡན་ན། །འདོད་ཡོན་གྱི་སྒྲིབ་པ་སོགས་ཡུལ་གྱི་དབེན། །ཆོས་ཉིད་ཀྱི་བདེན་པ་མཐོང་གྱུར་ནས། །གང་སྣང་བ་ཡེ་ཤེས་རྒྱན་དུ་ཤར། །བླང་དོར་དང་རེ་དོགས་གཉིས་འཛིན་བྲལ། །གཉིས་མེད་ཀྱི་ཡེ་ཤེས་ཞལ་མཐོང་ན། །ན་ར་ཀ་རྡོ་རྗེ་སེམས་དཔའི་ཞིང༌། །སྤྲང་དེ་རུ་བགྲོད་ན་ཅི་མ་རུང༌། །གྲོགས་རྣམ་གཉིས་གསུང་བཟང་ཕེབས་པ་ལ། །སྤྲང་བདག་གིས་གོ་བ་མ་ལོན་ནས། །རང་གནས་ཀྱི་སྤྱོད་པ་མ་བཅོས་ཕུལ། །གྲོགས་མཆེད་ཚོགས་རྒྱམ་དང་པད་དབང་ ༣༢༣༽གཉིས་ལ་འདོད་ཡོན་གོལ་ཤོར་གྱི་ལན་དུ་བདེ་བའི་རྡོ་རྗེས་ཨ་མཚར་དུ་ཕུལ། དགེའོ།། རབ་འབྱམས་རྒྱལ་བའི་ཕྲིན་ལས་འགྲོ་བའི་མགོན། བཀའ་དྲིན་འཁོར་མེད་པདྨ་ལས་འབྲེལ་ལ། །གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས། །མི་འབྲལ་བདེ་ཆེན་འཁོར་ལོའི་རྒྱན་དུ་བཞུགས། །བདག་རྒྱུད་སྨིན་ཅིང་གྲོལ་བར་མཛད་དུ་གསོལ། །ཡང་གཅིག་གསོན་དང་སྐལ་ལྡན་རིགས་ཀྱི་བུ། །དེང་སང་སྙིགས་དུས་འགྲོ་བློ་བདུད་ཀྱིས་བསྒྱུར། །དགོས་མེད་གཏམ་གྱིས་ལོག་ལྟའི་སྣ་འདྲེན་བྱེད། །དེ་ལ་ཐུགས་སུན་མ་མཛད་རོ་སྙོམས་མཛོད། །ནག་པོའི་བདུད་ནི་རྭ་ཅན་མི་འབྱུང་ཞིང༌། །ཉེ་དུར་འབྲེལ་ཞིང་གཡོ་དང་བརྫུ་བས་འོང༌། །དེ་ལ་དགའ་སྤྲོའི་ཞེན་པ་རྒྱང་ནས་ཡོངས། །མིག་འཕྲུལ་འཁོར་བའི་ཆོས་ལ་ཟིན་དུས་མེད། །རྙེད་ཚོལ་འདུ་འཕྲོ་ཆོས་བརྒྱད་བྱ་བ་སྤོངས། །གཅིག་པུར་དབེན་རིར་སྒྲུབ་ཚུགས་ཟིན་པར་མཛོད། །དགྲ་གཉེན་ཆགས་སྡང་ཆུ་ཡི་གཉེར་མ་འདྲ། །མགོ་སྙོམས་དུས་མེད་རང་སེམས་ངལ་བའི་རྒྱུ། །དགའ་སྡུག་ཆགས་སྡང་རང་གྲོལ་རྒྱ་ཡིས་ཐོབ། །མདོར་ན་འཁོར་བའི་བྱ་བ་ཐམས་ཅད་ཀུན། །སྲིན་བུའི་ཁ་ ༣༢༤༽ཆུས་རང་ཉིད་འཆིང་བ་བཞིན། །དགོས་མེད་སྡུག་བསྔལ་རིན་གྱིས་ཉོས་པ་འདྲ། །དེ་ལ་རིང་དུ་སྤངས་ནས་དམ་ཆོས་སྒྲུབས། །རང་བྱུང་རིག་པ་དྲི་མེད་མེ་ལོང་ལ། །འཁོར་འདས་ཆོས་ཀུན་རང་གསལ་ས་ལེ་བ། །མ་བཅོས་མ་བསྒྱུར་ངང་གནས་སང་ངེ་བ། །ཐམས་ཅད་དག་མཉམ་བློ་བྲལ་ཝལ་ལེ་བ། །སྐུ་གསུམ་མཉམ་ཉིད་མངོན་གྱུར་ཧྲིག་གེ་བ། །མ་བཅོས་བཞི་ལྡན་གནས་ལུགས་རྫོགས་པ་ཆེ། །རང་བྱུང་རིག་པ་ཀ་དག་དེ་ཀའོ། །མ་བཅོས་སེམས་ཉིད་རང་བབས་ངང་ལ་ཞོག

།ཡེ་གྲོལ་འོད་གསལ་ཆོས་སྐུའི་རང་ཞལ་མཐོང༌། །མི་གནས་ཡེ་ཤེས་ཆེན་པོའི་གཏན་སྲིད་ཟིན། །དོན་གཉིས་མ་འབད་རང་བྱུང་ལྷུན་གྲུབ་ངེས། །མདོར་ན་དུས་དང་རྣམ་པ་ཐམས་ཅད་དུ། །ཆོས་བརྒྱད་འདམ་རྫབ་ཁྲོད་ལ་མི་དགྱེས་པར། །སྔོན་བྱོན་རྒྱལ་བའི་རྣམ་ཐར་ཇི་བཞིན་དུ། །མི་མེད་དབེན་རིར་བྲག་ཕུག་ཞྭ་ལྟར་བསྟེན། །ཉེ་འབྲེལ་འཁོར་བའི་ལྕགས་སྒྲོག་རྒྱང་སྤངས་ནས། །གཅིག་པུར་གུ་ཡངས་བློ་བདེ་རི་སུལ་འགྲིམས། །དམ་ཆོས་སྒྲུབ་བློ་ཕྱི་བཤོལ་མི་མཛད་པར། །མྱུར་བར་དམ་པའི་ལྷ་ཆོས་སྒྲུབ་ལ་བརྩོན། །རང་ཡུལ་སྲིན་གླིང་འདྲ་འདི་སྤངས་ནས་སུ། །སྤང་རི་རྫ་རི་གངས་རིའི་དབེན་གནས་སུ། །བག་ཡངས་ ༣༢༥༽ངང་ནས་དོན་གཉིས་བསྒྲུབ་ལ་རེམ། །བླ་མ་མཉེས་པའི་ཞབས་ཏོག་དེ་ལས་མེད། །རིགས་དྲུག་སེམས་ཅན་དྲིན་ལན་དེ་ཡིས་སོད། །འདི་ཕྱི་གཉིས་སྐྱིད་འབྲས་བུ་དེ་ཡིས་ཐོབ། །དེ་སྐད་ལུས་དམན་ལོག་ལྟའི་གཞིར་གྱུར་པ། །ཀུན་བཟང་བདེ་སྐྱོང་ཆོས་ཉིད་དབང་མོ་ཡིས། །རིགས་ལྡན་དྲག་སྔགས་མཐུ་སྟོབས་དབང་པོ་ལ། །སེར་དགོན་དབེན་རིའི་ཁྲོད་ནས་སྤེལ་བ་འདི། །ཡི་གེའི་རིས་བྱེད་ཚུལ་ཁྲིམས་རྡོ་རྗེས་བགྱིས། །བདག་གཞན་མྱུར་དུ་ཡང་དག་ལམ་གནས་ཤོག དགེའོ།། ཆོས་དབྱིངས་ཡེ་ཤེས་ཁོག་ཡངས་དབུ་འཕང་མཐོ། ཁྱི་རྒན་ས་མིག་ཅན་གྱིས་ཅི་ལ་མཐོང༌། །མེ་ལོང་ཡེ་ཤེས་གསལ་དྭངས་འོད་པོ་ཆེ། །རྨོངས་མུན་ནགས་ཁྲོད་གནས་པས་མཐོང་ཡུལ་དཀའ། །མཉམ་ཉིད་ཡེ་ཤེས་ཀློང་ཡངས་ཁྱབ་ཆེ་བས། །བདག་འདྲའི་རྒྱུད་རྒོད་བློ་རུ་ཆུད་མི་སྲིད། །སོར་རྟོགས་ཡེ་ཤེས་སྒྱུ་རྩལ་ཆགས་ཐོགས་མེད། །ཅོལ་ཆུང་བྱིས་པའི་སེམས་ཀྱིས་ཅི་ལ་ནོན། །བྱ་གྲུབ་ཡེ་ཤེས་མྱུར་ཞིང་ཀུན་ཏུ་འགྲོ། །རྐང་མེད་བདག་འདྲས་ཟིན་པའི་སྐབས་མ་མཆིས། །དུག་ལྔ་རང་གར་སྤྱོད་ལ་དོན་ཡོད་ན། ཁམས་གསུམ་འཁོར་བའི་སེམས་ཅན་ ༣༢༦༽ཅི་ལ་འཁྲུལ། །འབྲས་བུ་ངན་སོང་སྡུག་བསྔལ་མྱོང་དོན་མེད། །དོན་དང་འགལ་བའི་ཚིག་མང་དགོས་པ་མེད། །ཀུན་རྫོབ་རྒྱུ་འབྲས་བསླུ་མེད་རྒྱལ་བའི་གསུང༌། །རྒྱུ་མེད་འབྲས་བུ་འབྱུང་དོན་ཅི་ལ་ཡོད། །དུག་ལྔ་ལས་གཞན་རྒྱུད་སྲེག་ངས་མ་མཐོང༌། །ཡེ་ཤེས་སྤྱན་ལྡན་གྲོགས་མཆེད་རྣམ་གཉིས་ཀྱིས། །དུག་ལྔ་རང་གར་སྤྱོད་པ་ཆོས་སུ་གཟིགས། །སྔོན་བྱོན་གོང་མ་རྣམས་ཀྱིས་གསུངས་པ་བཞིན། །དུག་ལྔ་མི་སྤང་མི་བསྒྱུར་གྲོགས་འཆར་བའི། །མན་ངག་གདམས་ཁྲིད་དབང་རྣོན་རྣམས་ལ་གསུངས། །དེ་འདྲའི་གདམས་པ་རྨད་པོ་ཆེ་བསམ་ཡང༌། །བདག་འདྲའི་བློ་ལ་མི་ཆུད་ཐ་དད་འགྲོ།

ཁྱི་ལ་སྐར་མ་བསྟན་པའི་དཔེ་ཇི་བཞིན། །ཐེག་དམན་བདག་འདྲས་གོ་བར་མི་ནུས་ཤིང༌། །འོན་ཀྱང་ཁྱེད་གཉིས་བཞེད་དོན་ཇི་བཞིན་དུ། །རང་ལུགས་གདམས་པའི་གནད་དོན་འདི་དང་མཚུངས། །བློ་ཆུང་རྣམས་ཀྱི་ཐུགས་སུ་མི་ཆུད་པས། །དྲང་ངེས་གཏམ་འདི་བདེ་བའི་རྡོ་རྗེས་སྨྲས། ཅེས་མཆེད་གྲོགས་ཚུལ་ཁྲིམས་རྡོ་རྗེ་དང་ཚོགས་རྒྱམ་གཉིས་ལ་རྩེད་མཚར་གྱི་ལན་དུ་ཕུལ།། ཧེ་ཧེ། དུག་ལྔ་རང་གར་སྤྱོད་པའི་སྤྲང་མོ་བདག །རྡོ་རྗེ་ཕག་མོ་མི་གཟུགས་ཅི་ལ་སྲིད། །འགྲོ་བའི་ ༣༢༧༽མིག་ངོར་ལིང་ཐོག་དང་མཚུངས་པའི། ཁམས་དབང་མོས་པའི་གདམས་པ་ཅི་ལ་ཡོད། །རྒྱུ་རྫས་ལོངས་སྤྱོད་བསོད་ནམས་དབུལ་བ་ལ། །ཟབ་མོ་ས་ཡི་གཏེར་ཚོགས་ཅིའི་ཕྱིར་དབང༌། །རང་མགོ་མི་ཐོན་མུ་གེས་ཉེན་པ་ན། ཁྱེད་ཅག་སྐྱོབ་པའི་དངོས་གྲུབ་ཅི་ལ་ལྡན། །འོན་ཀྱང་རྒན་མོ་ཁྱི་སོས་སངས་རྒྱས་དཔེ། །ཇི་བཞིན་ཁྱེད་ཅག་མོས་གུས་དད་ཡོད་ན། །རྒྱལ་བའི་བཀའ་ལ་བསླུ་བྲིད་མེད་མོད་ཀྱང༌། །དད་པའི་སྟོབས་ཀྱིས་བྱིན་རླབས་འབྱུང་ཡང་ཐང༌། །དེ་སྐད་གྲོགས་གཉིས་གསུང་བཟང་ཕེབས་ལན་དུ། །བདེ་ཆེན་བདེ་བའི་རྡོ་རྗེས་ཕུལ་བའོ།། སྐྱབས་འཁོར་ལོའི་མགོན་པོ་ལས་འབྲེལ་ལ། །བདག་གསོལ་བ་འདེབས་སོ་བྱིན་གྱིས་རློབས། །དུས་འབྲལ་མེད་བདེ་ཆེན་འཁོར་ལོར་རོལ། ཀྱཻ་གསོན་དང་མཆེད་གྲོགས་རྣམ་གཉིས་ལགས། །སྤྲང་མདོ་ཤོར་བདེ་སྐྱོང་དབང་མོ་ངས། །ཉམས་ལེན་གྱི་གནད་གསང་མ་ལུས་པ། །སྦ་གསང་དང་ཚུལ་འཆོས་མེད་པར་ཞུ། །གྲོགས་ཡིད་བཞིན་ནོར་བུ་དང་འཕྲད་ནས། །གང་དགོས་ཀྱི་གདམས་ཁྲིད་མང་གསུངས་ཀྱང༌། །རང་བློ་ཆུང་ཤེས་རབ་དམན་པ་ཡིས། །དོན་གོ་བ་རྒྱུད་ལ་མ་ཁེལ་བས། །ལས་ ༣༢༨༽ཉོན་མོངས་དུག་ལྔ་རང་གར་སྤྱོད། །ངའི་གཏི་མུག་མུན་པ་ལྷུན་རེ་འཐུག །ཆོས་དབྱིངས་ཀྱི་འོད་གསལ་ཤས་ཆུང་བས། ཁོ་སྲིན་བུ་མེ་ཁྱེར་ཇི་བཞིན་དུ། །རང་ངོ་ནི་གསལ་བའི་དུས་མ་བྱུང༌། །ངའི་ཞེ་སྡང་ན་བུན་འཐུག་ལ་མྱུར། །མེ་ལོང་གི་འོད་གསལ་གཡའ་ཡིས་བསྒྲིབས།

ཁྱིམ་བྱ་བཞིན་གཤོག་རྩལ་ཞན་པ་ཡིས། །འཁོར་བ་ཡི་གནས་ལས་ཐར་དུས་མེད། །ངའི་ང་རྒྱལ་རྒྱ་མཚོ་གཏིང་རེ་ཟབ། །མཉམ་ཉིད་ཀྱི་འོད་གསལ་སྨག་དང་འཕྲད། །གྲོང་མཐའ་ཡི་ཁྱི་མོ་ཚང་མ་བཞིན། །ལས་ངན་གྱི་བྱ་འཕྲོ་མཉམ་དུས་མེད། །ངའི་འདོད་ཆགས་མེད་དཔུང་ཚ་ངར་ལྡན། །སོར་རྟོགས་ཀྱི་འོད་གསལ་མདའ་མོ་ཞན། །བྱ་ལོང་བ་ཇི་བཞིན་བགྲོད་ལམ་དཀའ། །འཁོར་བ་ཡི་གནས་ལས་ཐར་དུས་མེད། །ངའི་ཕྲག་དོག་རླུང་ནག་འཚུབས་མ་ཆེ། །བྱ་གྲུབ་ཀྱི་འོད་གསལ་བག་ལ་ཤོར། །ཤིང་སྡོང་པོ་རུལ་བའི་ཁོག་པ་བཞིན། །གཞན་དོན་གྱི་ནུས་པའི་དུས་མ་མཆིས། ད་ཇི་ལྟར་བཤད་ཀྱང་དུག་ལྔས་བསླུས། །ལས་འབྲས་བུ་ཁམས་གསུམ་འཁོར་བར་འཁྱམས། །དོན་དེ་དང་ལྡན་པའི་སྤྲང་མོ་ལ། །མཚོ་རྒྱལ་དང་ཕག་མོ་ཅི་ལ་མཐོང༌། ཁྱེད་རྣམ་གཉིས་ཐུགས་བསམ་ཡང་ཡང་ ༣༢༩༽བཞེས། །ལུས་ངན་པ་བདག་འདྲར་སྐྱབས་བསྟེན་ན། ཁོང་མཁས་པ་བློ་གྲོས་ལྡན་རྣམས་ཀྱིས། །ཐུགས་ཁྲེལ་དང་གླེང་མོའི་གནས་སུ་བྱེད། །དེ་སོམས་ལ་སྤྲང་མོ་སྤངས་ན་བསམ། །ཞེས་མཆེད་གྲོགས་དམ་པ་ཚོགས་རྒྱམ་དང་ཚུལ་ཁྲིམས་རྡོ་རྗེ་གཉིས་ལ་སྤྲང་མོ་རང་ལ་ཡོན་ཏན་མེད་ཅིང་དུག་ལྔ་རང་གར་སྤྱོད་པའི་ཉམས་ལེན་སྦ་གསང་མེད་པར་སྣང་གསལ་མཐོངས་ནས་བདེ་བའི་རྡོ་རྗེས་བྲིས་པའོ།། གདོད་མའི་མགོན་པོ་ཀློང་ཆེན་རབ་འབྱམས་དང༌། །དབྱེར་མེད་རིག་འཛིན་པདྨ་ལས་འབྲེལ་ལ། །གསོལ་བ་འདེབས་སོ་བདེ་ཆེན་འཁོར་ལོར་བཞུགས། །བདག་རྒྱུད་སྨིན་ཅིང་གྲོལ་བར་མཛད་དུ་གསོལ། །གསོན་དང་སློབ་བུ་ཐུབ་བསྟན་བཟང་པོ་ལགས། །སྤྲང་མོ་བདག་ལ་ཁྱོད་ཀྱིས་སྨྲས་པའི་དོན། །དགོས་མེད་ལམ་ཁའི་རྡོ་བཞིན་བོར་བ་མིན། །བདག་གི་ངེས་པའི་གནས་ཚུལ་ཟུར་ཙམ་བརྗོད། །རྣམ་ཀུན་མཆོག་ལྡན་པདྨ་ལས་འབྲེལ་རྩལ། །མཐོང་བའི་མོད་ལ་བདེ་སྟོང་ཡེ་ཤེས་བསྐྱེད། །དགའ་བཞིས་ཉེར་དྲངས་སྟོང་བཞིའི་འོད་གསལ་མངོན། །ལྷན་སྐྱེས་གཉུག་མའི་ཡེ་ཤེས་སྦྱིན་མཛད་པའི། །བདེ་བའི་འབྱུང་གནས་དཔའ་བོ་ཡོངས་ཀྱི་གཙོ། །རིག་

༣༣༠༽སྟོང་དབུ་མའི་དབྱིངས་སུ་འདུ་འབྲལ་མེད། མཁའ་གསང་མཉམ་ཉིད་བདེ་བ་ཆེན་པོའི་ཀློང༌། །ཐབས་མཆོག་རྨད་བྱུང་རྡོ་རྗེའི་གར་གྱིས་རོལ། །ཟུང་འཇུག་མཉམ་སྦྱོར་ཐབས་མཆོག་ཟབ་མོའི་ལམ། །མ་ནོར་ཚུལ་བཞིན་བརྟེན་པས་རིག་སྐུ་འགྲུབ། །དེ་ལས་ལྷག་པ་གྲོགས་ཀྱིས་དགོས་པ་ཆུང༌། །ལྟར་སྣང་ལེགས་ལེགས་འདྲ་ཡང་ཕུག་མི་བརྟན། །ཐིག་ལེ་དབབ་འདྲེན་ལྡོག་བཀྲམ་ཕར་ལ་ཞོག །ཆགས་མྱོས་རྒྱུད་བསླངས་རང་གཞན་ཕུང་ལ་སྦྱོར། །ལན་ཆགས་བུ་རྒྱུད་འཚོ་སྐྱོང་ངས་མི་ཐུབ། །གྲོགས་ངན་ཆོས་བརྒྱད་བྱ་བའི་སྣ་འདྲེན་ལ། །མི་ངོ་དཀར་ནག་ལོན་ཐབས་ངས་མི་ཐོན། །ཅོལ་ཆུང་གྲོགས་པོ་བྱ་སྤྱོད་བློ་སྣ་མང༌། །བློ་བབས་ཁྱིམ་བདག་ཁ་འཛིན་ངས་མི་ཡོང༌། །དེ་དོན་བསམ་ནས་གྲོགས་མེད་གཅིག་པུ་རུ། །བག་ཡངས་ངང་དུ་དབེན་རིར་སྐྱིད་ཉལ་བྱེད། །ཕ་གཅིག་ལས་འབྲེལ་རྩལ་གྱི་བཀའ་དྲིན་གྱིས། །འདི་ཕྱི་གཉིས་ལ་སྐྱིད་ཉལ་བྱེད་སྙིང་འདོད། །དེ་ཙམ་མ་གཏོགས་ངག་འཁྱལ་དགོས་མེད་གཏམ། །སྣག་ཤོག་འཛད་པའི་རྒྱུ་ཡིན་དགོས་པ་ཆུང༌། །དེ་སྐད་རང་སློབ་ཐུབ་བཟང་ཞེས་པ་ཡིས། ཁྱོད་ཀྱི་གཏེར་ལུང་ཇི་བཞིན་ཐབས་གྲོགས་དང༌། །སྐུ་ཚེ་བརྟན་ ༣༣༡༽ཕྱིར་རིགས་ལྡན་དཔའ་བོ་རེ། །ཐུགས་ལྷོད་མེད་པར་དགོངས་ཉམས་བཞེས་དགོས་ཞེས། །ནན་ཆེར་བསྐུལ་ངོར་མདོ་མེད་ཞལ་བརྫུན་མཁན། །ཀུན་བཟང་ཆོས་ཉིད་དབང་མོས་འཆོལ་གཏམ་འདི། །སེར་དགོན་དབེན་རིའི་ཁྲོད་ནས་བྲིས་པའོ།། དགེའོ།། ཧེ་ཧེ། ཉོན་དང་སློབ་བུ་ཐུབ་བསྟན་བཟང་པོ། ཁྱོད་ཀྱིས་བསམ་བློ་རང་གི་ལུས་ངག་ལ་གཏོང་མཛོད། །སྤྲུལ་སྐུ་ཡིད་བཞིན་ནོར་བུའི་མཛད་སྤྱོད་ལ་ལྟས་ནས། །རང་རེའི་ལས་དང་བྱ་སྤྱོད་ལུང་མ་བསྟན་མ་བྱེད། །ཡིད་བཞིན་ནོར་བུའི་སྐུ་དཀྱིལ་ཡེ་གྲུབ་ཀྱི་ལྷ་སྐུ། །བསྙེན་མཚམས་ཞེས་པ་ཨ་འཐས་ཐེར་ཟུག་ནི་མི་དགོས། །གདུལ་བྱའི་སྣང་ངོར་ཡེ་ཤེས་སྒྱུ་མ་ཡི་སྐུར་སྣང༌། །སྒྲ་གྲགས་སྔགས་སུ་དགོངས་པའི་སྨྲ་བཅད་དང་བྲལ་བས། །འབྱུང་འཇུག་རླུང་གི་འཕྲོ་འདུ་བཟླས་པ་ཡི་འཁོར་ལོ། །ངག་མཚམས་ཞེས་པ་རྟོགས་པའི་ཚད་བཟུང་ལ་མི་ལྟོས། །གང་འདུལ་འགྲོ་ངོར་སྨིན་གྲོལ་ཆོས་ཆར་དེ་སྩལ་བྱུང༌། །ཐུགས་གསང་མི་འགྱུར་འོད་གསལ་ཆེན་པོ་ཡི་ཀློང་ན། །འཁོར་འདས་ཐམས་ཅད་མཉམ་པ་ཉིད་དུ་ནི་ལྷུན་རྫོགས། །ཇི་ལྟ་ཇི་སྙེད་ཡེ་ཤེས་ཆགས་ཐོགས་དང་

༣༣༢༽བྲལ་བའི། །རྩོལ་བཅས་གསལ་དག་བརྟན་སོགས་སྤྲོས་པ་ནི་མི་དགོས། །དེ་ལྟར་དགོངས་སྤྱོད་ལྡན་པའི་སངས་རྒྱས་ལ་འགྲན་པ། །ནོར་སྐྱོང་སེང་གེར་རློམས་པའི་གཏམ་དཔེ་དང་མཚུངས་ལགས། ཁོང་དང་དགོངས་པ་མཉམ་ན་ཅི་དགའ་རང་མཛོད་ཅིག །དེ་མིན་བྱ་སྤྱོད་ཐམས་ཅད་སྟབས་གཟབ་རེ་དགོས་ལགས། །རྣམ་སྨིན་རྒྱུ་འབྲས་འཁོར་དུས་ཅི་བྱེད་ནི་དཀའ་ཡོང༌། །དེ་ཕྱིར་རང་གི་ཉམས་རྟོགས་ཤེས་རབ་ཀྱིས་དཔྱོད་མཛོད། ཁོ་མོ་བདག་ནི་རྩོལ་བཅས་བསྐྱེད་རིམ་ལ་རེ་བས། །བསྙེན་ཡིག་གཞུང་བཞིན་གསལ་དག་བརྟན་གསུམ་ལ་གཞི་བཅས། །སྨྲ་བཅད་མི་ཚིག་མ་འདྲེས་ཡང་སྙིང་དེ་བཟླས་པ། །གྲོལ་སྡོམ་ལ་སོགས་དཀའ་སྤྱད་བྱེད་པ་ནི་བཟོད་པ། །མངོན་རྟོགས་ཇི་བཞིན་མ་ནོར་བརྩོན་པ་ནི་བརྩོན་འགྲུས། །སྣང་གྲགས་རིག་གསུམ་གཅིག་དྲིལ་སྡོམ་པ་ནི་ཚུལ་ཁྲིམས། །སྦྱང་བྱ་སྦྱོང་བྱེད་སྦྱངས་འབྲས་མངོན་གྱུར་ནི་ཤེས་རབ། །སྒོ་གསུམ་དཀྱིལ་འཁོར་གསུམ་དུ་འཕོས་པ་ནི་བསམ་གཏན། །དམིགས་བཅས་རྫས་ཀྱི་འབྲས་བུས་ཚོགས་བསགས་ནི་སྦྱིན་པ། །དེ་ལྟར་སྙམ་ནས་འབྲས་བུ་གཞན་འཚོལ་ལ་རེ་བས། །བཀའ་དྲྀན་ཅན་གྱི་སྐུ་ཡི་ཆ་ཙམ་གྱི་ཡོན་ཏན། །བདག་ལུས་ཧྲིལ་བུར་བསྡུར་ཀྱང་མཉམ་པ་ནི་ཕར་ ༣༣༣༽ཞོག །བ་སྤུའི་ཁུང་བུ་གཅིག་གི་ཡོན་ཏན་ལ་བསམ་ན། །བདག་གིས་སྒོ་གསུམ་བྱ་བས་ཁོང་ལ་འགྲན་པ་ནི་མི་ནུས། །ཕྱི་ཚུལ་ལུས་དམན་དབང་གིས་ཀུན་གྱི་ལོག་ལྟ་ཡི་གཞིར་གྱུར། །ནང་ཚུལ་ཉོན་མོངས་རགས་པས་བསླབ་སྡོམ་སྣ་གཅིག་ནི་ངར་མེད། །གསང་བ་ཤེས་རབ་ཆུང་བས་བསྐྱེད་རྫོགས་སྙིང་པོ་ནི་མ་ལོན། །སྒོ་གསུམ་བཅོས་མའི་ལམ་གྱིས་ལྷ་སྔགས་ཏིང་འཛིན་ལ་བརྩོན་ནས། །ཨ་འཐས་ཐེར་ཟུག་ཙམ་ཞིག་ཨེ་ཤེས་ནི་སྙམ་སྟེ། །དལ་མེད་འདོན་སྒོམ་བྱེད་པའི་དགོས་པ་ནི་དེ་ཡིན། །རང་ལ་ཡོན་ཏན་མེད་པ་མ་རིག་གི་སེམས་ཅན། །རྣམ་སྨིན་རྒྱུ་ལུས་བག་ཆགས་མངལ་རྒྱ་རུ་འཐུམས་ཀྱང༌། །བྱ་སྤྱོད་དཀྱིལ་འཁོར་གསུམ་ལྡན་སངས་རྒྱས་ལ་འགྲན་པ། །རྩལ་ལྡན་སྟག་ལ་ཝ་མོས་འགྲན་པ་དང་འདྲ་མཚུངས། །དེ་ཕྱིར་རང་རྒྱུད་རང་གིས་ལེགས་པར་དུ་དཔྱད་ནས། །སྒོ་གསུམ་ཆོས་དང་མཐུན་པའི་བྱ་བ་རེ་མཛོད་དང༌། །ལུང་མ་བསྟན་གྱི་གནས་ལས་གྲོལ་ཐབས་རེ་ལོས་ཡོད། །འདུས་ངག་ཡིད་གསུམ་མདོར་ཞིག་ཁ་ཡན་ལ་བཏང་ནས། །མཛད་སྤྱོད་སངས་རྒྱས་མཉམ་ཟེར་རང་མགོ་ནི་མ་བསྐོར། །སྔོན་བྱོན་རྒྱལ་བ་རྣམས་ཀྱི་རྣམ་ཐར་ལ་ལྟོས་དང༌། །མདོར་ཞིག་ལུང་མ་

༣༣༤༽བསྟན་གྱིས་སངས་རྒྱས་ནི་མ་འགྲུབ། །ལུས་ངག་དགེ་ལ་བསྐུལ་ནས་བསམ་གཏན་ཞིག་བསྒོམ་ན། །ཚེ་གཅིག་སངས་རྒྱས་ཐོབ་པའི་གདམས་པ་ཞིག་ལོན་ངེས། །དེ་སྐད་བུ་ངན་ཐུབ་བསྟན་བཟང་པོ་ཡི་ཚིག་ལན། ཁ་ངན་མ་ཡིས་ངག་ཚབ་ཡི་གེ་རུ་བྲིས་ཡོད། ཅེས་ཐུབ་བཟང་གིས་ཁྱེད་མཚམས་ཤིན་ཏུ་དམ་ཆེ་བར་འདུག སྤྲུལ་སྐུ་རིན་པོ་ཆེས་ནི་ཁྱེད་ལྟ་བུ་གུ་དོགས་མི་དགོ་ཚུལ་ཚུལ་རྡོར་གྱིས་ཟེར་འདུག་སྨྲས་པ་ལ། བདེ་བའི་རྡོ་རྗེས་རང་གི་རྒྱུད་ལ་བརྟག་དཔྱད་ཞིབ་པར་བྱས་ཏེ་དེའི་ཚིག་ལན་དུ་བྲིས་པའོ།། དགེའོ།། རང་བྱུང་རིག་པ་ཀ་དག་ཆོས་སྐུ་ཡི་དགོངས་པ། རང་མདངས་མ་འགགས་ལྷུན་གྲུབ་ཡེ་ཤེས་ཀྱི་བདག་ཉིད། །རང་རིག་འགྱུར་བ་མེད་པའི་ངང་མདངས་དེ་སྐྱོངས་དང༌། །རང་སྣང་དོན་གྱི་བླ་མའི་རང་ཞལ་དེ་མཇལ་ནས། །རང་བྱུང་ཡེ་ཤེས་ཆེན་པོའི་གདམས་པ་དེ་སྩལ་འོང༌། །རང་གཞན་དོན་གཉིས་འགྲུབ་པའི་ལམ་བཟང་དེ་རྙེད་ནས། །རང་སྣང་ཟངས་མདོག་དཔལ་རིར་བླ་མ་དང་དབྱེར་མེད། །རང་རིག་ཀུན་བཟང་རྒྱལ་ས་ཟིན་པ་རང་མཛོད་ཅིག །འུ་ཅག་མི་འགྱང་མྱུར་མཇལ་སྨོན་ལམ་ཡང་ཞུའོ།། ཅེས་སྒྲུབ་སྡེ་བ་རྣམས་ལ་མཁའ་འགྲོ་སུ་ཁ་བཛྲས་བརྩེ་བས་ཕུལ་ལོ།། དགེའོ།། 