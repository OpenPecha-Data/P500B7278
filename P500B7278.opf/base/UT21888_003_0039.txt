༤༢༧༽ བཅོམ་ལྡན་དབང་གི་ལྷ་མོས་རྗེས་སུ་འཛིན་པའི་སྨོན་ལམ་ཕན་བདེའི་འབྱུང་གནས་བཞུགས༔ ཧོཿ མཆོག་གསུམ་རྩ་གསུམ་ཀུན་འདུས་བཅོམ་ལྡན་མ༔ དོན་དམ་ལྷན་སྐྱེས་གཉིས་མེད་དབང་གི་ལྷ༔ རྗེ་བཙུན་རིག་བྱེད་ལྷ་མོ་རྒྱ་སྐྱེགས་མདངས༔ ཏིང་འཛིན་གསུམ་ལ་གཞོལ་བའི་རྣལ་འབྱོར་གྱིས༔ བཅོམ་ལྡན་མ་ཡི་གསང་གསུམ་རྒྱན་འཁོར་ནས༔ ཡོན་ཏན་ཡོངས་རྫོགས་བསྐྱེད་པ་མཐར་ཕྱིན་ཤོག༔ གནས་ལྔའི་འཁོར་ལོ་ལྔ་ཡི་མདུད་རྒྱ་ཁྲོལ༔ རླུང་སེམས་དབང་ཐོབ་ཁ་སྦྱོར་དབུ་མར་ཐིམ༔ གཏུམ་མོའི་མེ་ཡིས་ཀུན་རྟོག་བག་ཆགས་བསྲེགས༔ རྩ་རླུང་ཐིག་ལེ་གནས་དག་ལས་སུ་རུང༔ ཕོ་ཉའི་ལམ་གྱིས་བདེ་སྟོང་ཡེ་ཤེས་སྦར༔ དགའ་བཞིས་ཉེར་དྲངས་སྟོང་བཞིའི་འོད་གསལ་མངོན༔ མི་སློབ་ཤེས་རབ་མཆོག་ཐོབ་ཡེ་ཤེས་ཀྱིས༔ གདོད་ནས་མ་འཁྲུལ་སངས་རྒྱས་མངོན་འགྱུར་ཤོག༔ ལམ་གྱི་ཡོན་ཏན་མཐའ་དག་ཡོངས་རྫོགས་ནས༔ ཁམས་གསུམ་དབང་འདུས་མཐོང་ཐོས་དྲན་རེག་གི༔ སྐྱེ་འགྲོ་མ་ལུས་བདག་གིས་འདུལ་ནས་ཀྱང༔ རླབས་ཆེན་ཚོགས་གཉིས་ལམ་ལ་འགོད་ནུས་ཤོག༔ ཆགས་ ༤༢༨༽མེད་ཆགས་བྲལ་སོར་རྟོགས་ཡེ་ཤེས་ལྷ༔ མཚན་ཐོས་ཙམ་གྱིས་བདེ་སྟོང་ཡེ་ཤེས་བསྐྱེད༔ མཐོང་བས་གསལ་སྟོང་ལྷན་སྐྱེས་ཡེ་ཤེས་མཇལ༔ བསམ་པས་རིག་སྟོང་ཏིང་འཛིན་ཡེ་ཤེས་རྒྱས༔ བསྒོམས་པས་ཡེ་སྟོང་སྤྲོས་བྲལ་མངོན་དུ་གྱུར༔ འཁོར་འདས་དབང་བསྒྱུར་ཡེ་ཤེས་དབང་མོ་ཡི༔ ཐུགས་རྗེ་ལྕགས་ཀྱུས་དུས་ཀུན་རྗེས་འཛིན་ཤོག༔ སྐྱེ་བ་ཀུན་ཏུ་རྗེ་བཙུན་ལྷ་མོ་དང༔ འབྲལ་མེད་འཁོར་འདས་དཔལ་ལ་ལོངས་སྤྱོད་ནས༔ ས་དང་ལམ་བགྲོད་རིམ་པར་མི་ལྟོས་པར༔ ལྷན་སྐྱེས་བདེ་སྟོང་ཡེ་ཤེས་དབང་འབྱོར་ཞིང༔ བཅུ་གསུམ་རྡོ་རྗེ་འཛིན་པའི་ས་ཐོབ་ནས༔ མངོན་གྱུར་དང་པོའི་སངས་རྒྱས་རབ་ཐོབ་ཤོག༔ མཆོག་གསུམ་རྩ་གསུམ་བདེན་པ་བསླུ་མེད་དང༔ རིག་བྱེད་ལྷ་མོའི་ཐུགས་རྗེའི་ནུས་པ་དང༔ བདག་གི་ལྷག་བསམ་རྣམ་དཀར་དགེ་བའི་མཐུས༔ སྨོན་ལམ་འདི་བཏབ་ཡོངས་སུ་འགྲུབ་གྱུར་ཅིག༔

གང་གི་རང་བཞིན་འདུས་མ་བྱས༔ ཆོས་དབྱིངས་ངང་ལས་གཡོ་བ་མེད༔ ལྷུན་གྲུབ་རོལ་རྩལ་སྒྱུ་མའི་འཕྲུལ༔ ཐུགས་རྗེ་ཚད་མེད་ཡེ་ཤེས་ཀྱི༔ རྣམ་ཀུན་མཆོག་ལྡན་བཙུན་མོ་ཆེ༔ ཀུན་བཟང་དབང་གི་ལྷ་མོར་བཞེངས༔ བདག་གིས་སྒྲིབ་གཉིས་མཐར་བྱས་མཐུས༔ རང་བྱུང་ཀློང་ནས་རང་ཞལ་མཇལ༔ སྐུ་གསུམ་ངོ་བོ་ཉིད་ཀྱིས་དབྱིངས༔ ༤༢༩༽གཉིས་མེད་གཅིག་གི་ངང་དུ་གྲོལ༔ རྗེས་འཇུག་མོས་པའི་བུའི་དོན་ཕྱིར༔ ལྷ་མོས་རྗེས་འཛིན་སྨོན་ལམ་འདི༔ ཀུན་བཟང་བདེ་སྐྱོང་དབང་མོ་ཞེས༔ སྨྱོན་མ་གང་ཤར་རང་གྲོལ་གྱིས༔ རང་བྱུང་རིན་ཆེན་ཤོག་སྐྱ་ལ༔ སུག་རྩེ་རླུང་ལ་བསྐྱོན་ཏེ་བྲིས༔ དོན་དམ་ལག་ཏུ་ལོངས་དང་གསལ༔ རྗེས་འཇུག་བསྟན་འགྲོའི་བཙས་སུ་ཤོག༔ དམ་ཉམས་ལོག་ལྟ་ཅན་ལ་ནི༔ མཁའ་འགྲོ་གསང་བའི་བཀའ་རྒྱ་ཡོད༔ སྣང་བ་དྲག་རྩལ་ར་ཧུ་ལ༔ སྟོང་དབྱིངས་དྲག་མོ་ཨེ་ཀ་ཛ༔ ཟུང་འཇུག་ཐིག་ལེ་བཛྲ་རྩལ༔ བདག་གི་བསྟན་པའི་བྱ་ར་མཛོད༔ དམ་ཉམས་རྣམས་ལ་ལྟོ་ཞལ་ངོམས༔ དམ་ལྡན་བུ་ལ་སྟོང་གྲོགས་མཛོད༔ བདེ་ཆེན་པདྨ་ལས་འབྲེལ་དང༔ མི་དམིགས་རྡོ་རྗེ་རྣལ་འབྱོར་མའི༔ ཟུང་འཇུག་མཐར་ཕྱིན་བསྟན་པ་རྒྱས༔ ཕྱོགས་ལས་རྣམ་རྒྱལ་ཕྲིན་ལས་མཛོད༔ རྡོ་རྗེའི་དམ་ལས་མ་འདའ་ཞིག༔ ས་མ་ཡ༔ རྒྱ་རྒྱ་རྒྱ༔ ཡིད་བཞིན་ནོར་བུའི་བཞེད་སྐོང་དུ་སུ་ཁ་བཛྲ་གྱིས་སོ༔ ཧྲཱིཿ བཅོམ་ལྡན་དབང་གི་ལྷ་མོ་ཁྱེད་བསྒྲུབ་ན༔ གསང་སྔགས་རྟེན་འབྲེལ་ཟབ་མོའི་ནུས་པའི་མཐུས༔ བདག་ཅག་བྱང་ཆུབ་སྒྲུབ་པའི་བར་ཆད་སོལ༔ རིམ་གཉིས་མཐའ་རུ་ཕྱིན་པར་མཛད་དུ་གསོལ༔ མཁྱེན་རབ་སྣང་བའི་སྒོ་བརྒྱ་རབ་བྱེ་ནས༔ ཐེག་པའི་ཆོས་ཀུན་མ་ལུས་ཁོང་ཆུད་དེ༔ དགེ་འདུན་སྡེ་འཕེལ་བཤད་སྒྲུབ་མཐར་རྒྱས་ཤིང༔ རིམ་གཉིས་ ༤༣༠༽སྒྲུབ་པའི་རྒྱལ་མཚན་དར་བར་མཛོད༔ དམིགས་པའི་འོད་ཟེར་དབང་གི་ལྕགས་ཀྱུ་ཡིས༔ སྲིད་པའི་སྐྱེ་དགུའི་བློ་ཡིད་དབང་དུ་སྡུས༔ མཐུན་རྐྱེན་ལེགས་ཚོགས་གང་བརྩམ་ཡོངས་འགྲུབ་ནས༔ ཚེ་བསོད་དཔལ་འབྱོར་རབ་རྒྱས་གོང་འཕེལ་མཛོད༔

མ་རིག་རྐྱེན་སྣང་དགྲ་བགེགས་དབང་བསྡུས་ནས༔ བསམ་པའི་དོན་ལ་བར་ཆད་མི་འབྱུང་ཞིང༔ ལོག་འདྲེན་རྡུལ་བརླག་དབང་དྲག་ཕྲིན་ལས་ཀུན༔ མ་ཁྱོད་ཐུགས་རྗེའི་ནུས་པས་འགྲུབ་པར་མཛོདཿ རིག་པ་ཡེ་ཤེས་ཆེན་པོའི་དོན་རྟོགས་པས༔ མངོན་པར་རྫོགས་པའི་སངས་རྒྱས་ཐོབ་པར་མཛོད༔ ཐབས་ཤེས་སྤྱོད་པ་རླབས་ཆེན་མཐར་ཕྱིན་ཏེ༔ འབྲས་བུ་ཆོས་ཉིད་གཞི་ལ་སད་པར་མཛོད༔ ཐུན་མོང་ཁམས་གསུམ་མ་ལུས་དབང་སྡུད་ནས༔ ལས་གང་དམིགས་པ་བདག་གིས་དབང་སྡུད་མཛོད༔ མཐའ་ཡས་རྒྱས་འགྲོ་ཀུན་མ་ལུས་འདུལ་ནས་ཀྱང༔ ཁམས་གསུམ་འཁོར་བའི་འཁྲུལ་འཁོར་དབྱིངས་སུ་ཞིག༔ བདེ་ཆེན་རྣམ་དག་ཞིང་དུ་འཁོད་ནས་ཀྱང༔ འཁོར་བ་དོང་ནས་སྤྲུགས་པར་མཛད་དུ་གསོལ༔ བཅོམ་ལྡན་དབང་གི་ལྷ་མོའི་ཐུགས་རྗེ་དང༔ བདག་གི་བསྐྱེད་རྫོགས་ཟབ་མོའི་བདེན་འབྲས་མཐུས༔ འདོད་དོན་མ་ལུས་མྱུར་དུ་འགྲུབ་པ་དང༔ ༤༣༡༽ བཀྲ་ཤིས་བདེ་ལེགས་ཕུན་ཚོགས་དཔལ་ཐོབ་མཛོད༔ ཅེས་པ་འཁོར་འབངས་ཐ་ཤལ་བ་སུ་ཁ་བཛྲ་གྱིས་ཉམས་ཆོས་ཡིག་གཟུགས་སུ་བཀོད་པའོ། ༤༣༢༽