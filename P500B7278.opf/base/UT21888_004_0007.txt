༡༧༽

མཁའ་འགྲོའི་ཐུགས་ཏིག་ལས༔ ཕུང་པོ་མཆོད་སྦྱིན་ཚོགས་གཉིས་ཆུ་གཏེར་བཞུགས༔ ན་མོ་ཛྙཱ་ན་ཌཱ་ཀི་ཡེ༔ རྣལ་འབྱོར་ལམ་གྱི་ཚོགས་རྫོགས་ཕྱིརཿ སྒྱུ་ལུས་མཆོད་སྦྱིན་འདི་བསྟན་བྱ༔ ས་མ་ཡ༔ ཕཊཿ སྐྱབས་གནས་དམ་པ་རྣམས་ལ་སྐྱབས་སུ་མཆི༔ འགྲོ་རྣམས་བྱང་ཆུབ་ཐོབ་ཕྱིར་བྱང་སེམས་བསྐྱེད༔ ཕཊཿ རང་ལུས་ཆེ་ཚོ་སྣུམ་བརྗིད་ལྡན་པ་གྱུར༔ ལུས་དབུས་དབུ་མ་མཚན་ཉིད་བཞི་ལྡན་སྦུབས༔ སྙིང་གར་རླུང་སེམས་འདུས་པའི་ཐིག་ལེ་བསྒོམ༔ ཕཊཿབརྗོད་སྤྱི་བོ་ནས་ཐོན་ནམ་མཁར་སྤར༔ ཕཊཿཕཊཿཕཊཿ དབྱིངས་དང་ཡེ་ཤེས་དབྱེར་མེད་ཁྲོས་མར་བཞེངས༔ ཕྱག་གཡས་གྲི་གུག་བེམ་པོར་ཚད་ཙམ་གྱིས༔ ཤ་ཁྲག་རུས་པ་ཐར་གྱིས་ཞིག་པ་ལས༔ རང་བྱུང་ཐོད་སྣོད་ཡངས་ཤིང་རྒྱ་ཆེའི་ནང༔ ངོ་བོ་བདེ་སྟོང་ཡེ་ཤེས་བདུད་རྩི་ལ༔ རྣམ་པ་ཕྱི་ནང་མཆོད་པའི་སྤྲིན་དུ་སྤེལ༔ ཨོཾ་ཨཱཿཧཱུྃ༔ ཕཊཿ དཀོན་མཆོག་རྩ་གསུམ་དམ་ཅན་རྒྱ་མཚོ་མཆོད༔ མཉེས་ཚིམས་བདག་གཞན་ཚོགས་རྫོགས་སྒྲིབ་དག་ཤོག༔ ཕཊཿ རིགས་དྲུག་ཕ་མ་ལན་ཆགས་མགྲོན་ལ་བསྔོ༔ ཐམས་ཅད་ངོམས་ཤིང་སྡུག་བསྔལ་ཀུན་བྲལ་ནས༔ ༡༨༽སྲིད་པའི་མཚོ་ལས་འགྲོ་རྣམས་སྒྲོལ་བར་ཤོག༔ ཕཊཿ བདག་དང་སྣང་བ་གཉིས་མེད་འོད་གསལ་ཀློང༔ སྒྱུ་མའི་འཕྲུལ་འཁོར་དབྱིངས་སུ་ཞིག་པ་ལྟར༔ ཡུམ་ཆེན་ཆོས་སྐུའི་དགོངས་པའི་དབྱིངས་སུ་ཨ༔ ཕཊཿཕཊཿཕཊཿ ཅེས་བརྗོད་འཁོར་གསུམ་ཡོངས་དག་ཆེན་པོས་རྒྱས་གདབ་པར་བྱའོ༔ ཅེས་པ་དབོན་ཛྙཱ་ནའི་མཚན་ཅན་གྱིས་ནན་ཆེར་བསྐུལ་ངོ་མི་ལྡོག་ཙམ་དུ་དྷི་པཾ་ཏཱ་རེས་ཉམས་ཆོས་ཡིག་རིས་སུ་བྲིས་པའོ།། དགེའོ།།