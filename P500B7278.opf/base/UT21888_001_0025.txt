༢༦༧༽ ཆོས་ཉིད་མཁའ་འགྲོའི་གསང་མཛོད་ལས༔ འགྲོ་འདུལ་འཕགས་པའི་ཞལ་སྒྲུབ་རྒྱུན་ཁྱེར་ཟབ་མོ་བཞུགས་སོ༔ ན་མོ་ལོ་ཀི་ཤྭ་ར་ཡེ༔ རང་རིག་སྐུ་གསུམ་ལྷ་ལ་འདུད༔ བདག་ཉིད་པདྨ་འབྱུང་གནས་ཀྱིས༔ འགྲོ་བ་འདུལ་བའི་དཔལ་དུ་ཡང༔ ཟབ་ཆོས་སྣ་ཚོགས་གཏེར་དུ་སྦས༔ ཁྱད་པར་ཟབ་པའི་སྙིང་ཐིག་ཆོས༔ མཚོ་རྒྱལ་ཁྱོད་ཀྱིས་ཡི་གེར་ཐོབས༔ དགོངས་པའི་ཀློང་དུ་བརྡ་རུ་བཏབ༔ མ་འོངས་དུས་ངན་སྙིགས་སུ་ཚེ༔ སྐལ་ལྡན་གཅིག་དང་འཕྲད་པར་ཤོག༔ དུས་ལ་བབས་ཚེ་གཏད་རྒྱ་ཕྲོལ༔ སྙིགས་དུས་འགྲོ་བ་འདུལ་བར་ངེས༔ སྤྲོས་མེད་རྒྱུན་ཁྱེར་མཆོག་ཏུ་ཟུངས༔ ས་མ་ཡ༔ དང་པོ་སྐྱབས་འགྲོ་སེམས་བསྐྱེད་ནི༔ ན་མོ༔ བྱང་ཆུབ་སྙིང་པོ་མ་ཐོབ་བར༔ འགྲོ་འདུལ་རྒྱལ་བའི་དཀྱིལ་འཁོར་ལ༔ བདག་ནི་གུས་པས་སྐྱབས་སུ་མཆི༔ མ་གྱུར་འགྲོ་བ་ཀུན་དོན་དུ༔ སྨོན་འཇུག་དོན་དམ་བྱང་ཆུབ་སེམས༔ བསྐྱེད་ནས་སངས་རྒྱས་གོ་འཕང་ལ༔ བཀོད་ནས་བླ་མེད་ས་ཐོབ་ཤོག༔ ཧྲཱིཿ རང་སྣང་ཞིང་ཁམས་པོ་ཏ་ལ༔ ཡོན་ཏན་བཀོད་པ་རབ་རྫོགས་དབུས༔ ཆུ་སྐྱེས་གེ་སར་འདབ་སྟོང་བཞད༔ ཟེའུ་འབྲུའི་སྟེང་དུ་ཟླ་བའི་གདན༔ ཧྲཱིཿཡིག་དཀར་པོ་ཡོངས་གྱུར་ལས༔ རང་ཉིད་སྐད་ཅིག་དྲན་རྫོགས་སུ༔ ༢༦༨༽འཕགས་པ་ཐུགས་རྗེ་ཆེན་པོའི་སྐུ༔ དམར་གསལ་ཞལ་གཅིག་ཕྱག་བཞི་པ༔ ཕྱག་གཉིས་ཐུགས་ཀར་ཐལ་མོ་སྦྱར༔ འོག་གཉིས་ཨུཏྤལ་ཤེལ་ཕྲེང་འཛིན༔ རིན་ཆེན་སྟོད་གཡོགས་སྨད་དཀྲིས་མཛེས༔ ལོངས་སྤྱོད་རྫོགས་སྐུའི་ཆས་ཀྱིས་སྤྲས༔ ཞི་ཚུལ་དགུ་ལྡན་སྐྱིལ་ཀྲུང་བཞུགས༔ དམ་ཡེ་དབྱེར་མེད་རོ་གཅིག་གྱུར༔ སྤྱན་དྲངས་གཉིས་སུ་མེད་པར་བསྟིམ༔ ཐུགས་ཀར་ཧྲཱིཿཡིག་དཀར་པོའི་མཐར༔ སྔགས་ཕྲེང་གཡས་སུ་འཁོར་ནས་ཀྱང༔ འོད་ཟེར་འཕྲོ་འདུས་དོན་གཉིས་བྱས༔ ཚུར་འདུས་སྔགས་ཕྲེང་ཉིད་ལ་ཐིམ༔ ཕྱི་སྣོད་ཞིང་ཁམས་པོ་ཏ་ལ༔ ནང་བཅུད་འཕགས་པའི་རོལ་པར་ཤར༔ སྒྲ་གྲགས་སྔགས་ལ་དྲན་རྟོག་ཐུགས༔ ཁྱེར་སོ་གསུམ་ལྡན་ངང་དུ་བཟླས༔ ཨོཾ་མ་ཎི་པདྨེ་ཧྲཱིཿདཱ་ཡ་ཧཱུྃ༔

ཅེས་པ་བརྒྱ་སྟོང་ཁྲི་སོགས་བཟླ༔ འཕགས་པས་རྗེས་སུ་བཟུང་ནས་ཀྱང༔ དོན་གཉིས་འགྲུབ་པར་གདོན་མི་ཟ༔ གཅིག་བརྒྱུད་གྱིས་ལ་ཉམས་སུ་ལོངས༔ ཟབ་བོ་ཕྱི་རབས་སྐལ་ལྡན་ཀུན༔ རྟགས་མཚན་མི་འགྱངས་ངེས་པར་གསལ༔ ཐེ་ཚོམ་མེད་དོ་ས་མ་ཡ༔ རྒྱ་རྒྱ་རྒྱ༔ ཨེ་མ༔ཟབ་པའི་ཡང་བཅུད་འཕགས་པའི་གསང་གྲུབ་འདི༔ མཁའ་འགྲོ་མཐིང་འོད་འབར་མའི་ཐུགས་དམ་མཐིལ༔ མ་འོངས་ཉི་ཤུ་ཁ་རལ་དུས་ཀྱི་ཚེ༔ ཁྱེད་ཀྱི་སྤྲུལ་པ་སངྒ་བྷ་དྲ་དང༔ ཕྲད་ནས་ ༢༦༩༽ཆོས་འདིས་དོན་གཉིས་ངང་གིས་འབྱུང༔ ཆོས་ཀྱི་བདག་པོ་མི་རིང་ཉེ་བའི་སར༔ དྲ་ཡ་ཀིརྟི་ཀཱ་རས་དཔལ་སྤྱོད་ནས༔ དོན་གཉིས་ནོར་བུ་ལོན་པར་ཐེ་ཚོམ་མེད༔ བཀའ་སྲུང་དྲེགས་པ་རྣམ་གསུམ་གཉེར་གྱིས་ཤིག༔ སྐལ་ལྡན་སེམས་ཀྱི་བུ་དང་འཕྲད་པར་ཤོག༔ སྐལ་མེད་ལོག་ལྟ་ཅན་ལ་གུ་ཧྱ་རྒྱ༔ དམ་ཉམས་ཁ་གསག་ཅན་ལ་ཌཱཀྐིའི་རྒྱ༔ གཏེར་སྲུང་རྣམས་ཀྱིས་ཡལ་བར་མ་དོར་སྲུངསཿ ས་མ་ཡ༔ སྐུ་གསུང་ཐུགས་ཀྱི་རྒྱ་ཡོད་དོ༔ ཅེས་འཕགས་པའི་སྒྲུབ་ཐབས་ཟབ་མོ་འདི་ཡང་ཆོས་ཀྱི་བདག་པོ་པདྨ་ལྷུན་གྲུབ་རྒྱ་མཚོ་དང་ཀིརྟི་སོགས་སྐལ་ལྡན་རྣམས་ཀྱིས་བསྐུལ་ངོར་སྤྲང་མོ་མདོ་མེད་སུ་ཁ་བཛྲ་གྱིས་ཆོས་ཉིད་དགོངས་པའི་བརྡ་ལས་དག་པར་བྲིས་པའི་ཡི་གེ་པ་ནི་ཀུན་བཟང་སྣང་མཛད་ཀྱིས་བགྱིས་པའོ།། ཉེར་སྤྱོད་ཀྱིས་མཆོད་ལ་བསྟོད་པ་ནི༔ ཧྲཱི༔ འགྲོ་བའི་མགོན་གྱུར་འཕགས་པ་པད་དཀར་འཛིན༔ ཆགས་བྲལ་ཡེ་ཤེས་རང་མདངས་དམར་གསལ་མཛེས༔ འགྲོ་འདུལ་དཀྱིལ་འཁོར་ལྷ་ཚོགས་མ་ལུས་ལ༔ རབ་ཏུ་དད་པའི་ཡིད་ཀྱི་ཕྱག་འཚལ་བསྟོད༔ དགེ་བས་འགྲོ་ཀུན་འོག་མིན་ཞིང་ཁམས་སུ༔ མི་གནས་གཏན་སྲིད་ཟིན་པར་བྱིན་གྱིས་རློབས༔ ཁམས་གསུམ་འཁོར་བའི་རྒྱ་མཚོ་སྟོངས་པར་ཤོག༔ བདེབའི་རྡོ་རྗེའི་བརྫུན་རིས་སོ།། དགེའོ།།