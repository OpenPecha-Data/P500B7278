༣༢༣༽གསང་བ་སྙིང་ཐིག་ཆོས་སྐོར༔ དག་སྣང་ལས༔ བི་མ་མི་ཏྲའི་ཞལ་གཟིགས༔ འཇམ་པའི་དབྱངས་ཀྱི་སྒྲུབ་ཐབས་ཟབ་རྒྱ་ཅན་བཞུགས་སོ༔ ༢༢༤༽ཨ་ཨཱཿ ཆོས་རྣམས་སྟོང་པའི་ངང་ཉིད་ལས༔ རང་བྱུང་ཡེ་ཤེས་ཆོ་འཕྲུལ་དུ༔ སྣང་ཆ་ཆོས་ཉིད་མཐའ་བྲལ་ཞིང༔ བདག་ལུས་གཞལ་མེད་ཁང་གི་དབུས༔ རིག་པ་མི་འགྱུར་སྨྲ་བའི་དབང༔ ཐིག་ལེ་ཉག་གཅིག་ཞལ་གཅིག་པ༔ ཟུང་འཇུག་སྤྱན་གཉིས་དབྱིངས་སུ་གཟིགས༔ ཚད་མེད་མཐར་ཕྱིན་ཕྱག་བཞིར་ལྡན༔ ཉོན་མོངས་རྩད་གཅོད་རལ་གྲི་འཕྱར༔ མཁྱེན་གཉིས་དོན་མཚོན་གླེགས་བམ་འཛིན༔ བདེན་གཉིས་ཟུང་འཇུག་མདའ་གཞུ་འགེངས༔ སྣང་བ་མ་སྤངས་རྒྱན་གྱིས་སྤྲས༔ རིགས་ལྔའི་དབང་རྟགས་དབུ་བརྒྱན་དང༔ སྣ་ཚོགས་དར་གྱི་ཅོད་པན་མཛེས༔ རྟོག་ཚོགས་རང་གྲོལ་མཚན་དཔེར་ལྡན༔ འཁོར་འདས་དབྱེར་མེད་ཞབས་རོལ་སྟབས༔ ཉོན་མོངས་ཟིལ་གནོན་སེང་སྟེང་བཞུགས༔ སྟོང་པའི་རང་བཞིན་མ་འགགས་པའི༔ བདེ་སྟོང་དབྱངས་ཅན་ལྷ་མོ་ནི༔ འཁོར་བའི་སྐྱོན་བྲལ་དཀར་གསལ་མཛེས༔ ཉོན་མོངས་གནས་དག་དར་སྣས་སྤྲས༔ ཞལ་གཅིག་ཕྱག་གཉིས་གཡས་པ་ཡིས༔ དགའ་བ་བཅུ་དྲུག་ཨུཏྤལ་ ༣༢༥༽དང༔ གཡོན་པས་བཻ་ཌཱུར་པི་ཝཾ་འཛིན༔ ཞབས་གཉིས་ཡབ་ཀྱི་སྐེད་ལ་འཁྲིལ༔ བདེ་སྟོང་མངོན་གྱུར་ཡབ་ལྗགས་གཞིབ༔ རྩ་གནས་དཔའ་བོ་མཁའ་འགྲོའི་དལ༔ རང་གསལ་དེར་འཛིན་མེད་པར་གནས༔ ཡེ་ཤེས་འོད་ལྔའི་ཀློང་དུ་གསལ༔ གནས་གསུམ་རྡོ་རྗེའི་སྙིང་པོ་དང༔ ཐུགས་སྲོག་དྷིཿལས་འོད་ཟེར་འཕྲོས༔ རབ་འབྱམས་རྒྱལ་བ་ཐམས་ཅད་ཀུན༔ སྨྲ་བའི་སེང་གེའི་རྣམ་པ་རུ༔ སྤྱན་དྲངས་དམ་ཡེ་དབྱེར་མེད་གྱུར༔ ཐུགས་ཀློང་གསེར་འཁོར་རྩིབས་བརྒྱད་སྟེང༔ པད་ཟླའི་གདན་ལ་ཐུགས་སྲོག་དྷཱི༔ མཐའ་མར་སྔགས་ཕྲེང་གཡས་སུ་འཁོར༔ འོད་ཟེར་འཕྲོ་འདུས་དོན་གཉིས་བྱས༔ ཚུར་འདུས་སྔགས་ཕྲེང་ལ་ཐིམ་པས༔ ཤེས་རབ་བློ་གྲོས་སྤོབས་པ་ཐོབ༔ མི་བརྗེད་གཟུངས་དང་ཏིང་ངེ་འཛིན༔ མཁྱེན་གཉིས་དབང་ཕྱུག་ཐོབ་པར་བསམ༔ ཨོཾ་དྷཱིཿཧྲཱིཾཿཔྲཛྙཱ་ཝ་རྡྷ་ནི་སརྦ་སིདྡྷི་ཧཱུྃ་ཨཱཿ

ཞེས་པ་རླུང་སེམས་གཅིག་དྲིལ་ངང༔ བཟླས་པས་ཤེས་རབ་སྤོབས་པ་ཐོབ༔ ཡང་སྙིང་སྲོག་གི་སྙིང་པོ་ནི༔ ཨོཾ་དྷཱིཿཧྲཱིཾཿསྭཱ་ཧཱ༔ ཡིད་བཟླས་བྱ་ཚཞིང་དམིགས་གནད་བཟུང༔ དེ་ཡིས་དབུ་མགྲིན་མདུད་རྒྱ་གྲོལ༔ ༣༢༦༽ མི་སློབ་ཤེས་རབ་རྩལ་འབར་ནས༔ ཐེག་པའི་ཆོས་ཐུན་ཁོང་དུ་ཆུད༔ རླུང་སེམས་དབང་ཐོབ་དོན་གཉིས་འགྲུབ༔ ས་མ་ཡ༔ སྐུ་གསུང་ཐུགས་ཀྱི་རྒྱ་ཡོད་དོ༔ འདི་ནི་ཤིན་ཏུ་གསང་བའི་ཆོས༔ སྐལ་ལྡན་རྣམས་དང་འཕྲད་པར་ཤོག༔ སྐལ་མེད་རྣམས་ལ་འདི་མ་འཕྲད༔ གཏེར་གྱི་སྲུང་མས་གཉེར་གྱིས་ཤིག༔ གསང་གྲོགས་མཆོག་གིས་དཔལ་དུ་ཤོག༔ ས་མ་ཡ༔ རྒྱ་རྒྱ་རྒྱ༔ ཅེས་པ་འདི་ཡང་ལྕགས་བྱ་ལོའི་ཟླ་བ་བཅུ་གཅིག་གི་ཚེས་བརྒྱད་ཉིན་རིག་འཛིན་འདུས་པའི་ཚོགས་མཆོད་ཀྱི་སྐབས་སུ་བི་མ་མི་ཏྲས་མངོན་སུམ་དུ་གསུངས་པ་གསང་གྲོགས་ཡིད་བཞིན་ནོར་བུའི་བཞེད་སྐོང་དུ་ཀུན་བཟང་བདེ་སྐྱོང་དབང་མོས་དག་པར་བྲིས་པའོ།། མངྒ་ལམ།།