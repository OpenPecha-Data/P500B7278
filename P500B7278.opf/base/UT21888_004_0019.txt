༣༠༥༽ཀྱཻ་མ། རྒྱལ་ཀུན་འདུས་ཞལ་པད་འབྱུང་མཚོ་རྒྱལ་དེ་མཁྱེན་ནོ། །མགོན་མེད་ཉམ་བདག་ལ་ཐུགས་རྗེས་ཀྱང་གཟིགས་མཛོད། སྔོན་གྱི་འཕྲོ་དང་མཚོ་རྒྱལ་ཐུགས་རྗེ་ཡི་སྟོབས་ཀྱིས། ཀློང་ཆེན་སྒྱུ་མའི་སྐུར་བཞེངས་དུས་གསུམ་གྱི་སངས་རྒྱས། ཆོས་ཉིད་དྲི་བྲལ་དོན་གཟིགས་འཁོར་ལོར་ཡི་མགོན་པོ། སྐྱེ་བ་མེད་པའི་ནང་དོན་ཡེ་ཤེས་ཉིད་གསལ་མཛད། འོད་གསལ་ཆོས་ཉིད་ཀློང་དུ་དག་མཉམ་དུ་རོལ་ཡང༌། ཐུགས་རྗེའི་ཚ་ཟེར་བདག་ཅག་འགྲོ་མགོན་གྱི་བླ་མ། བདག་གི་བསོད་ནམས་དཔལ་དུ་ལེགས་པར་དུ་ཤར་ཡང༌། ད་རེས་འདུས་བྱས་རང་མཚངས་རྟེན་འབྲེལ་ལ་ལྟོས་ནས། མཐོང་ཐོས་ཙམ་ཡང་མེད་པར་བྲལ་བ་དེ་ཀྱི་ཧུད། ཤར་རིའི་རྩེ་ནས་ཀུན་གསལ་བཞིན་རས་དེ་ངོམས་དུས། བརྩེ་བའི་འཛུམ་གྱིས་སྐྱོང་བའི་ཞལ་བཟང་དེ་དྲན་བྱུང༌། འོད་ཟེར་འགྲོ་བའི་མུན་པ་རང་སངས་ལ་སོང་དུས། བྱམས་པའི་གསུང་གིས་གདམས་པའི་ཆོས་གསུངས་དེ་དྲན་བྱུང༌། བར་སྣང་ལྷ་ཡི་བདུད་རྩི་ཟིལ་མ་དེ་བབས་དུས། བརྩེ་བའི་ཐུགས་ཀྱི་དགོངས་པའི་གནད་གསང་དེ་བཙལ་ནས། ཐུགས་ཡིད་གཅིག་དྲིལ་ཕ་ཕོག་གནང་བ་དེ་དྲན་ ༣༠༦༽བྱུང༌། ས་གཞི་མེ་ཏོག་རྩི་ཤིང་སྣ་ཚོགས་སུ་རྒྱས་དུས། གང་འདོད་གདམས་པའི་གསང་མཛོད་ཆོས་སྒོ་དེ་འབྱེད་ནས། ཁམས་དབང་དང་བསྟུན་དམ་ཆོས་སྩལ་བ་དེ་དྲན་བྱུང༌། འབྲས་དྲུག་ལོ་ཏོག་སྨིན་ནས་ལོངས་སྤྱོད་དུ་གྱུར་དུས། རང་རིག་མ་བཅོས་འོད་གསལ་རང་ངོ་དེ་སྤྲད་ནས། རང་བྱུང་ཡེ་ཤེས་སྟོན་པའི་ཟབ་ལམ་དེ་དྲན་བྱུང༌། ལྷ་ལམ་ཉི་ཟླའི་དཀྱིལ་འཁོར་རྒྱས་པ་དེ་མཐོང་དུས། གཉིས་མེད་ཡེ་ཤེས་སྦྱོར་བའི་རླབས་ཤུགས་ཀྱི་སྟོབས་ཀྱིས། ཀུན་རྟོག་བརྒྱད་ཅུའི་རྟོག་པ་རང་གྲོལ་དུ་སོང་བས། ཟུང་འཇུག་ཕྱག་རྒྱ་ཆེན་པོའི་ལམ་མཆོག་དེ་དྲན་བྱུང༌། བར་སྣང་སྐར་མའི་ཁྱུ་ཚོགས་གསལ་སྒོ་རུ་མངོན་དུས། འཁོར་སློབ་མཆེད་གྲོགས་འཚོགས་པའི་རྣམ་དཔྱོད་དེ་དྲན་བྱུང༌། ཤར་གྱི་རྟ་བདུན་ནུབ་རིའི་ཕྱོགས་ཆ་ལ་བྱོན་དུས། །ཡིད་ཀྱི་འཁྲི་ཤིང་སྙིང་གི་དྭངས་མ་དེ་དྲན་བྱུང༌། །འབྲལ་མེད་འབྲལ་བའི་སྣང་བ་སྟོན་པ་དེ་དྲན་བྱུང༌། །ཀྱེ་ཧུད་ཀྱེ་ཧུད་མཆོག་གསུམ་རྩ་གསུམ་དེ་མཁྱེན་ནོ། །དྲན་ནོ་དྲན་ནོ་བདག་གི་བླ་མ་ཉིད་དྲན་ནོ། །ད་ནི་ལ་འུར་དམ་པའི་ལྷ་ཆོས་ལ་དེངས་འགྲོ། །བསགས་ཚད་ཟད་པའི་སྒྱུ་མའི་ནོར་རྫས་དེས་ཅི་བྱེད། །འདུས་ཚད་བྲལ་བས་འཁོར་སློབ་མངའ་ཐང་དེས་ཅི་བྱེད། །སྐྱེས་ཚད་འཆི་ན་གཅེས་པའི་

༣༠༧༽བུ་ཕྲུག་དེས་ཅི་བྱེད། །བཤད་ཚད་བརྫུན་པའི་ཕན་ཚུན་འཐབ་འཁོན་དེས་ཅི་བྱེད། །ད་ནི་འཁོར་འདས་ཆོས་ཀུན་སྒྱུ་མ་ཡི་འཕྲུལ་འདྲ། །ཐམས་ཅད་མི་རྟག་སྡུག་བསྔལ་སྣ་ཚོགས་ཀྱི་གཞི་མ། །དེ་ལ་ཞེན་འཛིན་འཆིང་བའི་ངལ་བ་དེས་ཅི་བྱེད། །གྲོགས་ཀྱང་མི་བསམ་བརྩེ་གདུང་ཡིད་རྟེན་ནི་མི་མོས། །ཟས་ཀྱང་མི་བསམ་ལུས་རྟེན་འཚོ་བྱེད་ནི་མི་བསམ། །གོས་ཀྱང་མི་བསམ་དྲོ་འཇམ་བྱེད་པ་ནི་མི་གདའ། །གནས་ཀྱང་མི་བསམ་ཡིད་ཀྱི་འཁྲི་ཤིང་དེ་མེད་པས། །འདུག་པའི་གནས་ལ་ངེས་མེད་དབེན་རི་ད་འགྲིམ་ནས། །ཕ་གཅིག་རྟོགས་ལྡན་བླ་མའི་གདམས་པ་དེ་ཉམས་བླང༌། །རྟོག་མེད་ངང་དུ་བསམ་མེད་གནས་ལུགས་དེ་བསྐྱངས་ན། །བསྒོམ་མེད་སྒོམ་པའི་ཆོས་སྐུའི་རང་ཞལ་དེ་མཇལ་ཡོང༌། །གནས་ལུགས་མ་བཅོས་གཏད་མེད་རང་གྲོལ་གྱི་སྤྱོད་པའི། །དམ་བཅའ་བརྟན་པོས་དབེན་རིར་སྒྲུབ་ཚུགས་ཞིག་བཟུང་ནས། །རང་རིག་མ་བཅོས་གཉུག་མའི་དགོངས་པ་དེ་བསྐྱང་ན། །རང་སྣང་དོན་གྱི་བླ་མའི་རང་ཞལ་དེ་མཇལ་བྱུང༌། །རང་སྣང་ཟངས་མདོག་དཔལ་རི་ཐག་རིང་ན་མི་བཞུགས། །རང་བྱུང་ལྷུན་གྲུབ་ཆེན་པོའི་དགོངས་པ་ལ་འུབ་ཆུབ། །རང་ཅག་བླ་མ་མཇལ་འདོད་མཆེད་ ༣༠༨༽གྲོགས་ཤིག་ཡོད་ན། །རང་རིག་གདོད་མའི་བཙན་ས་ཟིན་པ་རང་མཛོད་ཅིག །རང་བྱུང་པདྨ་ལས་འཁྲུངས་མཚོ་སྐྱེས་ཀྱི་རྡོ་རྗེ། །ལས་ཅན་འགྲོ་བའི་དཔལ་ཤར་མཚན་ལྡན་གྱི་བླ་མས། །གང་འབྲེལ་པདྨ་འོད་དུ་འདྲེན་སྟོན་ཀྱང་མཛད་འདུག །རང་རྩལ་དཔའ་བོ་མཁའ་འགྲོའི་བསུ་མ་དང་བཅས་ཏེ། །གླུ་དབྱངས་སྒྲོ་དང་མེ་ཏོག་བདུད་རྩི་ཡི་ཁྲུས་ནས། །མི་གནས་འོག་མིན་ཞིང་དུ་སྟོན་འཁོར་གྱི་ཚུལ་དུ། །ཟབ་རྒྱས་གདམས་པའི་ཆོས་ལ་དཔལ་ལོངས་སུ་སྤྱད་ནས། །པད་འབྱུང་ཡབ་ཡུམ་ཐུགས་བཞེད་ད་ལྟ་ཡང་འགྲུབ་འདུག །གང་འབྲེལ་པདྨ་འོད་དུ་སངས་རྒྱས་སུ་སྨོན་ནོ། །དེ་སྐད་སྙིང་མེད་སྤྲང་མོ་ཨ་ནནྡའི་མིང་ཅན། །སེམས་རྩ་སྡུག་གིས་ཟིན་ནས་ཅི་ཆ་དང་བྲལ་སྐབས། །སྙིང་གི་བུ་མཆོག་ཤཱི་ལ་བཛྲ་གྱི་དྲུང་དུ། །སུག་རྩེ་རླུང་གིས་བསྐྱོད་ནས་བྲིས་པ་དེ་ཕུལ་ལོ། །སྒྱུ་མའི་བུ་མོ་སྒྱུ་མའི་ལྟད་མོ་ལ་མཚར་ནས། །ད་ནི་མི་འགྱུར་གཏན་སྲིད་ཟིན་པ་ལ་སྨོན་ནོ།

ཅེས་སུ་ཁ་བཛྲ་གྱིས་སོ།། དགེའོ།།