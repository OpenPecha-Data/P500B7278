༢༧༽དག་སྣང་ཆོས་ཉིད་འཁོར་ལོ་ལས༔ སྐུ་གསུམ་ཌཱ་ཀིའི་གསོལ་འདེབས་དངོས་གྲུབ་བང་མཛོད་བཞུགས༔ ན་མོ་པདྨ་ཀཱ་ར་ཡེ༔ 

གང་དག་གསང་སྔགས་ལམ་ཞུགས་ཀྱི༔ སྐལ་ལྡན་ཕོ་མོ་གང་སུ་དག༔ དངོས་གྲུབ་རྣམ་གཉིས་ཐོབ་པ་དང༔ རིམ་གཉིས་ལམ་མཐར་ཕྱིན་པའི་ཕྱིར༔ སྐུ་གསུམ་མཁའ་འགྲོའི་ལྷ་ཚོགས་ལ༔ གསོལ་འདེབས་ཐུགས་རྒྱུད་བསྐུལ་བའི་ཐབས༔ དངོས་གྲུབ་བང་མཛོད་འདི་རུ་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ ཁ་ཙམ་ཚིག་ཙམ་མ་ཡིན་པར༔ སྒོ་གསུམ་གཅིག་དྲིལ་དད་པ་ཡིས༔ གསོལ་འདེབས་བྱིན་རླབས་བསྐུལ་པ་ནི༔ ཨེ་མ་ཧོ༔ ཀ་དག་སྤྲོས་པ་བྲལ་བའི་ཞིང་ཁམས་ནས༔ ཆོས་སྐུ་ཡུམ་ཆེན་ཀུན་ཏུ་བཟང་མོ་ལ༔ གཉིས་མེད་འཛིན་བྲལ་ངང་ནས་གསོལ་བ་འདེབས༔ ཐུགས་རྒྱུད་དགོངས་པའི་ཡེ་ཤེས་ཡོན་ཏན་ཀུན༔ བདག་གི་རྒྱུད་ལ་འཕོས་ཤིང་སྨིན་གྲོལ་ནས༔ སྐུ་གསུམ་དག་མཉམ་རོལ་པར་བྱིན་གྱིས་རློབས༔ འགགས་མེད་རང་གསལ་ལྔ་ལྡན་ཞིང་ཁམས་ནས༔ རྡོ་རྗེ་ཕག་མོ་མཁའ་སྤྱོད་རྣལ་འབྱོར་མར༔ ཟུང་འཇུག་བདེ་ཆེན་ངང་ནས་གསོལ༔ ཐུགས་རྒྱུད༴ བདག་གི༴ ལྷུན་གྲུབ་ལོངས་སྤྱོད་རྫོགས་སྐུར་བྱིན༴ ཐུགས་རྗེའི་ཡེ་ཤེས་རང་གསལ་ཞིང་ཁམས་ ༢༨༽ནས༔ རྣམ་ཀུན་མཆོག་ལྡན་ཡེ་ཤེས་མཚོ་རྒྱལ་ལ༔ རང་རིག་འདུ་འབྲལ་མེད་པར་གསོལ༴ ཐུགས་རྒྱུད༴ བདག་གི༴ དགའ་བཞིའི་ཡེ་ཤེས་འཆར་བར༴ རང་སྣང་དག་པའི་གེ་སར་བཞད་པ་ནས༔ སྐུ་གསུམ་ཡེ་ཤེས་ཌཱ་ཀིའི་སྒྱུ་འཕྲུལ་གར༔ གང་འདུལ་ཐབས་ཀྱིས་འགྲོ་རྣམས་བདེ་ལ་བཀོད༔ སྦས་པའི་རྣལ་འབྱོར་སུ་ཁ་བཛྲ་ལཿ སྒོ་གསུམ་མི་ཕྱེད་དད་པས་གསོལ༴ ཐུགས་རྒྱུད༴ བདག་གི༴ འདི་ཕྱི་བར་གསུམ་འབྲལ་མེད་རྗེས་བཟུང་སྟེ༔ ཁྲེགས་ཆོད་གཞི་ཡི་གནས་ལུགས་རྟོགས་པ་དང༔ ཐོད་རྒལ་སྣང་བཞིའི་ཉམས་ལེན་མཐར་ཕྱིན་ནས༔ རང་གཞན་དོན་གཉིས་ལྷུན་གྱིས་གྲུབ་པ་དང༔ ཡང་དག་རྫོགས་པའི་སངས་རྒྱས་ཐོབ་པར་ཤོག༔ དེ་ལྟར་ཚེ་འདིར་གྲོལ་བ་མ་ཐོབ་ན༔ འཆི་བ་དང་པོར་ཀ་དག་རང་དབང་ཐོབ༔ གཉིས་པར་རང་གནས་ཡེ་ཤེས་མངོན་གྱུར་ཞིང༔ གསུམ་པར་རང་རིག་བཙན་ས་ཟིན་པར་ཤོག༔ གལ་ཏེ་ལས་རླུང་དྲག་པོས་རྒྱུད་བསྐུལ་ནས༔ བདག་ཆགས་ངན་པའི་དབང་དུ་གྱུར་སྲིད་ན༔

བརྒྱུད་ལྡན་རིག་འཛིན་བླ་མའི་བྱིན་བརླབས་དང༔ སྐུ་གསུམ་ཌཱ་ཀི་རྒྱ་མཚོའི་ཐུགས་རྗེ་ཡིས༔ རྗེས་དྲན་དྲུག་ལ་བརྟན་པ་རབ་ཐོབ་ནས༔ ༢༩༽ རང་སྣང་དག་པའི་ཞིང་དུ་སྐྱེ་བར་ཤོག༔ སླར་ཡང་འཁོར་བའི་རྒྱ་མཚོ་མ་སྟོངས་བར༔ གང་ལ་གང་འདུལ་ཐབས་ཀྱིས་འགྲོ་བ་ཀུན༔ འདྲེན་པའི་དེད་དཔོན་མཆོག་ཏུ་བདག་འགྱུར་ནས༔ གུ་རུ་ཡབ་ཡུམ་ཐུགས་བཞེད་བསྒྲུབ་ནུས་ཤོག༔ མཆོག་གསུམ་རྩ་གསུམ་སྐུ་གསུམ་ཐུགས་རྗེ་དང༔ བདེན་གཉིས་བསླུ་བ་མེད་པའི་བདེན་སྟོབས་ཀྱིས༔ གནས་གསུམ་ཌཱ་ཀི་རྒྱ་མཚོས་རྗེས་བཟུང་ནས༔ བསམ་དོན་ཆོས་བཞིན་འགྲུབ་པར་བྱིན་གྱིས་རློབས༔ དེ་ལྟར་རྒྱུན་དུ་བརྩོན་གྱུར་ན༔ ཡེ་ཤེས་ཌཱ་ཀིས་རྗེས་བཟུང་ནས༔ ཕྱི་ནང་བར་ཆད་སེལ་བ་དང༔ དགོངས་བརྒྱུད་བྱིན་རླབས་ཐོབ་པར་ངེས༔ ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པའང་དད་དམ་ནོར་གྱིས་ཕྱུག་པ་ལྷ་སྲས་དཔལ་ཆེན་རྣམ་རྒྱལ་ནས་འདི་ལྟར་དགོས་ཞེས་ནན་ཆེར་བསྐུལ་ངོར་སྙིགས་དུས་གཏེར་མིང་འཛིན་པ་སྤྲང་མོ་སུ་ཁ་བཛྲ་གྱིས་ཉམས་ཆོས་ཡིག་རིས་སུ་བྲིས་པའོ།། དགེའོ།། ༣༠༽