༦༥༽ ཆོས་ཉིད་མཁའ་འགྲོའི་གསང་མཛོད་ལས༔ རིག་འཛིན་འདུས་པའི་གསོལ་འདེབས་བྱིན་རླབས་སྤྲིན་ཕུང་བཞུགས༔ ན་མོ་གུ་རུ་པདྨ་ཀཱ་ར་ཡེ༔ 

དད་དང་དམ་ཚིག་ལྡན་པའི་བུས༔ བྱིན་རླབས་དངོས་གྲུབ་འཐོབ་པའི་ཕྱིར༔ རིག་འཛིན་བརྒྱུད་པའི་བླ་མ་ལ༔ གསོལ་བ་འདེབས་པའི་ཐབས་ཟབ་མོ༔ བྱིན་རླབས་སྤྲིན་ཕུང་འདི་ལ་བརྩོན༔ ས་མ་ཡ༔ དད་མོས་གདུང་ཤུགས་དྲག་པོ་ཡིས༔ དུས་དྲུག་གསོལ་བ་འདི་ལྟར་གདབ༔ ཨེ་མ་ཧོཿ ཆོས་སྐུ་ཀུན་བཟང་ལོངས་སྐུ་རྡོ་རྗེ་སེམས༔ སྤྲུལ་སྐུ་འགྲོ་བའི་མགོན་པོ་དགའ་རབ་རྗེ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིམ་གཉིས་མཐར་ཕྱིན་མཆོག་གི་དངོས་གྲུབ་སྩོལ༔ མཁས་གྲུབ་ཆེན་པོ་ཤྲཱི་སེང་ཧ་དང༔ འཇམ་དཔལ་བཤེས་གཉེན་ནཱ་གརྫུ་ན་ལ༔ གསོལ་བ༴ རིམ་གཉིས༴ རྟོགས་པ་ཕུལ་ཕྱིན་བཱི་མ་ལ་མི་ཏྲ༔ རོམྦུ་གུ་ཧྱ་ཤཱིནྟཾ་གྷརྦྷ་ཏ༔ རིག་འཛིན་རྣམ་བཞི་འཁོར་དང་བཅས་པ་ལཿ གསོལ་བ༴ རིམ་གཉིས༴ དཀྱིལ་འཁོར་འཁོར་ལོའི་མངའ་བདག་པདྨ་འབྱུང༔ ལྷན་སྐྱེས་ཡེ་ཤེས་ཌཱ་ཀི་མཚོ་རྒྱལ་མར༔ གསོལ་བ༴ རིམ་གཉིས༴ ཐུགས་ཀྱི་སྲས་མཆོག་གྲུབ་བརྙེས་རྗེ་འབངས་དང༔ བཻ་རོ་ནམ་སྙིང་ཞི་བ་རྡོ་རྗེ་མཚོ༔ གསོལ་བ༴ ༦༦༽རིམ་གཉིས༴ སྙིང་དབུས་མི་འགྱུར་ཐིག་ལེའི་གཞལ་ཡས་ནས༔ རིག་སྐུ་མངོན་གྱུར་པདྨ་ལས་འབྲེལ་ལ༔ གསོལ་བ༴ རིམ་གཉིས༴ ཟབ་གཏེར་མངའ་བདག་སུ་ཁ་བཛྲ་དང༔ རྩ་བརྒྱུད་རིག་འཛིན་བླ་མའི་ཚོགས་རྣམས་ལ༔ གསོལ་བ༴ རིམ་གཉིས༴ ཚད་མེད་ཐུགས་རྗེའི་རང་གཟུགས་ཡེ་ཤེས་གར༔ སྒོ་སྐྱོང་ཆེན་པོ་རྒྱལ་ཆེན་སྡེ་བཞི་ལ༔ གསོལ་བ་འདེབས་སོ་ཕྱི་ནང་བར་ཆད་སོལཿ ཕྲིན་ལས་རྣམ་བཞི་ལྷུན་གྲུབ་དངོས་གྲུབ་སྩོལཿ དུས་གསུམ་རྒྱལ་བའི་ཕྲིན་ལས་དྲེགས་པའི་གཙོ༔ དབྱིངས་ཀྱི་རྗེ་མོ་སྤྲུལ་འཁོར་བཅས་པ་དང༔ ཟབ་གཏེར་བཀའ་ཡི་སྲུང་མ་ཐམས་ཅད་ལ༔ གསོལ་བ་འདེབས་སོ་མི་མཐུན་བར་ཆད་བཟློག༔ ཚེ་སྒྲུབ་མཐར་ཕྱིན་མཆོག་གི་དངོས་གྲུབ་སྩོལ༔ དེ་ལྟར་གསོལ་བ་བཏབ་པའི་བྱིན་རླབས་ཀྱིས༔ བསྐྱེད་རིམ་རྣམ་དག་སྣོད་བཅུད་ལྷ་སྐུར་དག༔ རྫོགས་རིམ་རྩ་རླུང་ཐིག་ལེ་གནད་སྨིན་ནས༔ རྫོགས་པ་ཆེན་པོར་འཁོར་འདས་དག་མཉམ་རྫོགས༔

ཚེ་འདིར་འཆི་བའི་ལམ་ལ་མ་ལྟོས་བར༔ རང་སྣང་འོག་མིན་དཔལ་རིའི་ཞིང་ཁམས་སུ༔ རིག་སྟོང་རྡོ་རྗེ་ཕག་མོའི་སྐུར་གྱུར་ནས༔ རིགས་བདག་པད་འབྱུང་ཉིད་དང་དབྱེར་མེད་དུ༔ འཇའ་ལུས་གཞོན་ནུ་བུམ་སྐུར་བྱང་ཆུབ་ཤོག༔ དེ་ལྟར་མི་ཕྱེད་ ༦༧༽ དད་པ་ཡིས༔ དུས་གསུམ་ཆག་མེད་གསོལ་བཏབ་ན༔ ཚེ་ཡི་འདུ་བྱེད་དབྱིངས་ནུབ་ཚེ༔ དཔའ་བོ་མཁའ་འགྲོས་མདུན་བསུས་ཏེ༔ པདྨ་འོད་ཀྱི་ཕོ་བྲང་དུ༔ ཟུང་འཇུག་སྤྲུལ་བའི་ལུས་ཐོབ་ནས༔ གུ་རུ་པདྨའི་ཞབས་དྲུང་དུ༔ འཁོར་གྱི་ཐོག་མར་སྐྱེ་བར་འགྱུར༔ ཁོ་མོ་མཚོ་རྒྱལ་བདག་གིས་ཀྱང༔ སྙིང་མིག་སྲོག་དང་མཚུངས་པའི་ཆོས༔ ཐུགས་དམ་ཟབ་མོ་འདི་ཡིན་ཀྱང༔ ལས་ལྡན་རྡོ་རྗེ་ཞི་བ་མཚོར༔ གཅེས་ནོར་ཚུལ་དུ་ཆོས་འདི་གདམས༔ མ་འོངས་ཉི་ཤུ་ཁ་རལ་དུས༔ ང་མིན་ང་ཡི་སྤྲུལ་པ་མཆོག༔ ཆུ་འབྲུག་ལོ་བ་སུ་ཁའི་མིང༔ དཔྲལ་བར་ཏཱྃཿགྱི་རི་མོ་གསལ༔ གཡུ་སྒྲའི་སྤྲུལ་པ་དང་འཕྲད་ནས༔ ཆོས་འདིའི་སྒོ་འཕར་འབྱེད་པར་ངེས༔ ལས་ཅན་བུ་དང་འཕྲད་པར་ཤོག༔ ལོག་རྟོག་མཁན་གྱི་དབང་པོ་སྣུབས༔ བཀའ་སྲུང་དྲེགས་པའི་ཚོགས་ལ་གཏད༔ ཐུབ་པར་སྲུངས་ཤིག་ས་མ་ཡ༔ དམ་ལྡན་བུ་ལ་ཆོས་འདི་སྤྲོད༔ གཏེར་རྐུན་ལག་ཏུ་མ་ཤོར་ཅིག༔ ས་མ་ཡ༔ སྐུ་རྒྱ༔ གསུང་རྒྱ༔ ཐུགས་ཀྱི་རྒྱ༔ (Dakini secret letter here) གུ་ཧྱ༔ བརྡ་ཐིམ༔ ཅེས་པ་འདིའང་ཚེ་རིང་མས་བརྡས་བསྐུལ་ཚེ་དུས་མཐའི་ཆོས་གཟུགས་བདེ་སྐྱོང་དབང་མོས་སེར་དགོན་དབེན་ཕྲོད་ནས་སྣང་གསལ་མཐོངས་ལ་འཕྲལ་དུ་བྲིས་པའོ།