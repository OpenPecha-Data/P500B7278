༤༣༩༽སྨྲ་བསམ་བརྗོད་མེད་སྤྲོས་བྲལ་ཆོས་ཀྱི་སྐུ། །ལྷུན་གྲུབ་རོལ་བ་བདེ་ཆེན་ལོངས་སྤྱོད་རྫོགས། །ཐུགས་རྗེ་འགྲོ་འདུལ་ཌཱ་ཀི་སྤྲུལ་པའི་སྐུ། །བདེ་སྟོང་རྡོ་རྗེ་ཕག་མོར་ཕྱག་བགྱིའོ། །བདག་ལུས་ལོངས་སྤྱོད་དགེ་ཚོགས་རྒྱ་མཚོར་བཅས། །དང་བའི་ཡིད་ཀྱིས་ཆགས་ཞེན་བྲལ་བར་འབུལ། །ཐུགས་རྗེ་བརྩེ་བ་ཆེན་པོས་བཞེས་ནས་ཀྱང༌། །བདེ་སྟོང་ཡེ་ཤེས་མཆོག་གི་དངོས་གྲུབ་སྩོལ། །སྐྱེ་བ་དུ་མར་ཟབ་གཏེར་རྒྱ་མཚོ་ཡི། །མཛོད་ལ་དབང་བསྒྱུར་རིག་པ་འཛིན་རྣམས་ཀྱི། སྦས་དོན་རྡོ་རྗེའི་མདུད་རྒྱ་བཀྲོལ་མཛད་པ། །འཕགས་མ་ཏཱ་རེ་དཀར་མོ་དྲན་བཞིན་དུ། །གང་སྐུ་བདེ་ཆེན་པད་ཅན་ཕྱག་རྒྱའི་གཟུགས། །གང་གསུང་བརྗོད་བྲལ་གཉུག་མ་ཆོས་སྐུའི་གསུང༌། །གང་ཐུགས་རང་བྱུང་ཡེ་ཤེས་བྱང་ཆུབ་སེམས། །འབྲེལ་ཚད་མཁའ་སྤྱཽད་ཞིང་དུ་འཁྲིད་མཛད་མ། །ཡོན་ཏན་མི་ཟད་ནོར་བུའི་དཔལ་མངའ་ཡང༌། །འགྲོ་བའི་སྣང་ངོར་དམན་པར་ཞལ་གྱིས་བཞེས། །གནས་གསུམ་མཁའ་འགྲོའི་གཙོ་མོར་གྱུར་ན་ཡང༌། །གློ་བུར་རྐྱེན་སྣང་དབང་བཙན་སྒྱུ་མའི་ལུས། །ནམ་འཇིག་ཆ་ ༤༤༠༽མི་ཆོད་ཅེས་དགོངས་བཅས་གསུངས། རྡོ་རྗེ་ཕག་མོ་ཨརྻ་ཏཱ་རེ་དཀར། །ཡེ་ཤེས་མཚོ་རྒྱལ་མན་དཱ་ར་བ་སོགས། །དབྱིངས་བཞུགས་དྷཱ་ཀིའི་ཚོགས་ཀྱིས་མངོན་སུམ་པར། །ཞལ་གཟིགས་ལུང་བསྟན་དབང་བསྐུར་དབུགས་དབྱུང་མཛད། །བསླབ་དང་སྦྱངས་པའི་རིམ་པར་མི་ལྟོས་པར། །དབུ་མའི་རྩ་མདུད་གྲོལ་བའི་ལག་རྗེས་སུ། །སྣང་སྲིད་བརྡ་དང་གདམས་པའི་མཛོད་དུ་ཤར། ཁྱད་པར་ཏན་གན་སྦས་གསང་གནད་རྣམས་དང༌། །ཡེ་གསང་གནས་ལུགས་རིག་པའི་རང་ཞལ་མཐོང༌། །ལས་སྨོན་ལྡན་རྣམས་སྨིན་གྲོལ་ལམ་ལ་བཀོད། ཁྱོད་ཀྱི་ཡོན་ཏན་དྲན་བཞིན་ཡང་ཡང་དད། །དུག་ལྔ་རང་གར་ཤོར་བ་བདག་འདྲ་ཡང༌། །ཉིད་ཀྱི་བདེ་ཆེན་ཡེ་ཤེས་རོལ་རྩལ་གྱིས། །དབང་མེད་སྒོ་གསུམ་རྡོ་རྗེ་གསུམ་དུ་སྦྱོར། །ཡེངས་མེད་འོད་གསལ་ཆོས་སྐུའི་རང་ཞལ་སྤྲད། །བཀའ་དྲིན་ཁྱད་འཕགས་འཕགས་མ་ཡིད་བཞིན་ནོར། །ཆོས་ཀྱི་དབྱིངས་ལ་མཚན་འཛིན་མེད་མོད་ཀྱང༌། །གདུལ་བྱའི་སྣང་ངོར་སྟོན་འཁོར་ཚུལ་དུ་ཤར། །གནས་ལུགས་དོན་ལ་དབྱེར་མེད་རོ་གཅིག་ཀྱང༌། །མ་དག་སྣང་ངོར་ཐ་དད་འཁྲུལ་མཚམས་བཅད། །རིག་པའི་ངོ་བོར་སྐྱེ་འཆིའི་འཇིགས་པ་

༤༤༡༽བྲལ། །རྟག་འཛིན་སྣང་ངོར་འདས་འཁྲུངས་ཚུལ་དུ་སྣང༌། །འཁོར་འདས་གཉིས་ལ་རང་དབང་བསྒྱུར་མོད་ཀྱང༌། །བསྐྱེད་རྫོགས་རིམ་གཉིས་དོན་ལ་རྟག་ཏུ་བསྒོམ། །གདོད་ནས་མངོན་པར་རྫོགས་པའི་སངས་རྒྱས་ཀྱང༌། །གདུལ་བྱའི་བློ་དང་འཚམས་པར་མཛད་པ་སྟོན། །རྣལ་འབྱོར་ཆེན་མོ་བདེ་བའི་རྡོ་རྗེ་ཉིད། །བདག་ཅག་རེ་ལྟོས་འཆའ་བའི་རྗེས་འཇུག་ཀུན། །ཐུགས་རྗེས་ཡལ་བར་མ་དོར་རྗེས་སུ་ཟུངས། གཡོ་མེད་རྡོ་རྗེའི་ཁྲི་ལ་བརྟན་བཞུགས་གསོལ། །འདབ་ཆགས་གཏམ་གྱི་ཚུལ་དུ་མཁའ་འགྲོའི་ལུང༌། །ཐེ་ཚོམ་ཅིར་ཡང་འཇུག་པ་འགའ་ཞིག་གསུངས། །ཡིད་ཀྱི་འཁྲི་ཤིང་གཞོན་ནུ་རྒུད་དུ་བཅུག །དྲང་དོན་ཕྱི་རོལ་ཡུལ་ལ་བརྟེན་ནས་ནི། །ངེས་དོན་མཁའ་སྤྱོད་ཞིང་དུ་འབྱོན་པའི་ཚུལ། །ཟོལ་གྱི་རྣམ་པར་ཡི་གེའི་ལམ་ནས་བསྟན། །མ་གཅིག་ཁྱེད་ལ་ཞུ་བའི་ཚིག་འགའ་ཡོད། །པདྨ་ལས་འབྲེལ་རྡོ་རྗེ་གཟི་བརྗིད་རྩལ། །པདྨ་གླིང་པ་ཨོ་རྒྱན་བསྟན་གཉིས་གླིང༌། །བསམ་གཏན་གླིང་དང་འགྲོ་འདུལ་གླིང་པ་སོགས། །སྐྱེ་ཕྲེང་དུ་མར་བདེ་སྟོང་བསྐྱེད་པའི་གྲོགས། །མི་དང་མི་མིན་ཚུལ་གྱིས་ནམ་ཡང་མཛད། །ད་ལྟ་ ༤༤༢༽ན་རྒ་འཆི་བའི་ཉོན་བྱུང་ཚེ། །འཆི་བདག་བདུད་ལས་རྣམ་པར་རྒྱལ་བར་མཛད། །ནང་དོན་བྱིན་རླབས་ཡེ་ཤེས་འབད་མེད་པར། །སྦྱིན་མཛད་ཌཱ་ཀིའི་རྗེ་མོ་ཏཱ་རེ་མ། །འཁྲུལ་པའི་དབང་གྱུར་འགྲོ་བའི་ལོག་སྒྲུབ་ལ། །ཐུགས་སུན་མ་མཛད་འཇམ་དབྱངས་སྤྱན་གཟིགས་བཞིན། །ཐུགས་བསྐྱེད་སྨོན་ལམ་སྲིད་པ་གནས་ཀྱི་བར། །གཟུགས་སྐུ་ཉིན་བྱེད་དབང་པོ་བརྟན་བཞུགས་གསོལ། །གལ་ཏེ་ཞུ་ཡིག་ཡལ་བར་དོར་གྱུར་ན། ཁྱོད་དང་དབྱེར་མེད་ལྷན་དུ་མཁའ་སྤྱོད་གླིང༌། །དཔའ་བོ་བདག་ཀྱང་འདུན་པ་གཏད་ནས་འགྲོ། །འདི་ཕྱིའི་རེ་ལྟོས་འཆའ་ས་གཅིག་པུ་ཉིད། །དགོངས་པ་གཞན་དུ་ཕྱོགས་ཚེ་ཇི་ལྟར་བྱེད། །གནས་གསུམ་མཁའ་འགྲོའི་ཐུགས་རྗེ་མི་ཆུང་བར། །ལྷན་སྐྱེས་དབང་མོའི་སྐུ་ཚེ་མཛད་ཕྲིན་རྒྱས། །སྒབ་འདྲེ་གདུག་ཅན་རྒོལ་བ་ཟིལ་གྱིས་ནོན། །རྐྱེན་དབང་ངན་པའི་གཡུལ་ལས་རྒྱལ་བར་མཛོད། །ཐབས་ཤེས་རྟེན་འབྲེལ་ཟབ་མོའི་མཐུ་བྱིན་གྱིས། །གཅིག་ལ་གཅིག་བརྟེན་ཟབ་གཏེར་སྒོ་འབྱེད་ནས། །གཞན་ཕན་ཐུགས་རྗེའི་འོད་ཟེར་མཐའ་ཕས་པས། །འབྲེལ་ཚད་རིག་འཛིན་ཞིང་དུ་འདྲེན་པ་དང༌། །སྣོད་བཅུད་དགེ་མཚན་སྣང་བ་རབ་རྒྱས་

༤༤༣༽ནས། །བསྟན་དང་འགྲོ་ལ་ཕན་པ་རྒྱ་ཆེར་ཤོག །འདི་ནས་བྱང་ཆུབ་སྙིང་པོ་མ་ཐོབ་བར། །བདེ་ཆེན་བདེ་བའི་རྡོ་རྗེ་མི་འབྲལ་ཞིང༌། །ལྷན་སྐྱེས་དགའ་བཞིའི་དཔལ་ལ་སྤྱོད་པ་དང༌། །གསུང་གི་བདུད་རྩིའི་དབུགས་དབྱུང་རབ་ཐོབ་ནས། །དོན་གཉིས་བསམ་སྦྱོར་ཡིད་བཞིན་འགྲུབ་གྱུར་ཅིག །གསང་སྤྱོད་ལམ་ལ་ཐེ་ཚོམ་མེད་པ་དང༌། །མཛད་སྤྱོད་ཐམས་ཅད་སངས་རྒྱས་མཛད་པར་མཐོང༌། །མོས་གུས་ཟབ་མོས་ཐུགས་རྒྱུད་བྱིན་རླབས་བསྐུལ། །དགོངས་པ་དབྱེར་མེད་གཅིག་ཏུ་འགྲུབ་པར་ཤོག །སྣང་བ་ཐབས་མཆོག་བདེ་ཆེན་ཧེ་རུ་ཀ །སྟོང་ཉིད་ཤེས་རབ་རྡོ་རྗེ་ཕག་མོ་ཡུམ། །ཟུང་འཇུག་སྦྱོར་སྒྲོལ་སྤྱོད་པ་མཐར་ཕྱིན་ནས། ཁ་སྦྱོར་ཡན་ལག་བདུན་ལྡན་རྡོ་རྗེ་སེམས། །རྒྱལ་བ་འོད་ཀྱི་ཕུང་པོར་སངས་རྒྱས་ཤོག །བདག་གི་ལྷག་བསམ་རྣམ་པར་དག་པ་ཡིས། །བསྐྱེད་རྫོགས་ཟབ་མོའི་དགེ་ཚོགས་རྒྱ་མཚོའི་རྒྱུན། །རྒྱལ་ཡུམ་འཕགས་མའི་སྐུ་ཚེ་བརྟན་ཕྱིར་འབུལ། །མགོན་པོ་ཚེ་མཐའ་ཡས་པའི་རྣམ་རོལ་དུ། །གཡོ་མེད་རྡོ་རྗེའི་ཁྲི་ལ་རྟག་བཞུགས་ཤིང༌། །ཐུགས་བཞེད་འབད་མེད་འགྲུབ་པའི་རྒྱུར་འགྱུར་ཤོག ཨེ་ཨེ། ཤེལ་བུམ་ ༤༤༤༽དྲི་མ་མེད་པ། །ཡེ་ཤེས་བདུད་རྩིའི་སྣོད་མཆོག །ཉོན་ཤེས་རྡུལ་དང་བྲལ་བ། །མ་མའི་ཕྱག་ཏུ་སོན་ཚེ། །དབང་བཞིའི་ཆུ་རྒྱུན་འབེབས་ཡོང༌། །དགོས་འདོད་འབྱུང་བའི་ནོར་བུ། །རྒྱལ་མཚན་རྩེ་མོར་བྱོན་ནས། །འོད་ཀྱི་སྣང་བ་འགྱེད་ཚེ། །མི་ཟད་གཏེར་དུ་འབྱུང་ཡོང༌། །རྒྱ་གར་ཡུལ་ནས་བྱོན་པའི། །གསེར་བྱའི་འཛུམ་མདངས་རྒྱས་བྱེད། །ལྷ་ལྡན་ཁབ་ཀྱི་ཁུ་བྱུག །གཤོག་འགྱུར་སྙན་པའི་ངག་འགྲོས། །རྐང་པས་བྲོ་གར་འཁྲབ་བཞིན། །ཙཱ་རིའི་ཐང་ལ་ཕེབས་ཚེ། །མི་སྡུག་སྟོན་པའི་ཁཱ་ཏས། །འབྲེལ་མེད་གཏམ་གྱི་སྒྲོ་སྐུར། །ལ་ཡོག་བསྐུལ་མ་བྱས་ནས། ཁུ་བྱུག་གཞན་དུ་བགྲོད་འདོད། །བརྡ་ཚིག་གླུ་གར་ངོམས་ཚེ། །གནས་ཚང་བྲག་ལ་བཅས་པའི། །བྱ་རྒྱལ་ཐང་དཀར་རྒོད་པོས། །སྔོན་གྱི་བག་ཆགས་སད་ནས། །ཅང་ཤེས་ཡེ་ཤེས་སྤྱན་ལྡན།

ཁུ་བྱུག་སྔོན་མོའི་དྲུང་དུ། །ལྷ་གོས་རེག་བྱས་དྲངས་པའི། །ཞུ་ཡིག་གསེར་གྱིས་ཕྲེང་བ། །སྨོན་ལམ་བཟང་པོའི་རྒྱན་ཅན། །ཡལ་འདབ་བཅུ་པའི་རྟར་བསྐྱོན། །འགྲོས་གཉིས་ལྡན་པར་འཕུར་ཚེ། ཁུ་བྱུག་སྔོན་མོས་རྟེན་༤༤༥༽འབྲེལ། །མཐུ་ལ་དགོངས་ནས་གསུང་ལན། །བདེ་བདེ་མཁའ་འགྲོའི་གྲོང་ཁྱེར། །གཞན་ན་མེད་དོ་རང་སྣང༌། །རླུང་སེམས་རང་དབང་ཐོབ་པའི། ཁུ་བྱུག་སྔོན་མོ་བདག་ཀྱང༌། །གནས་དེར་འགྲོ་འདོད་ཡོད་ཀྱང༌། །ཐང་དཀར་རྒོད་པོའི་ཞུ་བ། །རེ་འབྲས་དོན་ལྡན་བྱེད་གསུངས། །མི་འགྱུར་གཡུང་དྲུང་ཁབ་ཏུ། །གསེར་ལྡན་ཁུ་བྱུག་ཁྱོ་ཤུག །བདེ་ཆེན་དཔལ་ལ་སྤྱོད་ནས། །རིམ་གཉིས་ཟས་བཅུད་མངར་མོས། །བྱ་ཕྲན་ཚོགས་ཀྱང་སྐྱོབས་ནས། །འབྲེལ་ཚད་དག་པའི་ཞིང་དུ། །འདྲེན་བཞིན་བཞུགས་པ་ཨ་ཧོ། །རྒོད་པོས་གནམ་འཕང་བཅད་ནས། །བྲག་རི་མཐོན་པོར་ཆས་སོང༌། །རིགས་མཐུན་བསོད་ནམས་ཞིང་དུ། །དམིགས་ནས་གྷ་ཎའི་འཁོར་ལོས། །ཚོགས་གཉིས་བསགས་པ་མཐར་ཕྱིན། །ཆ་ཤས་ཡོ་བྱད་དངོས་པོས། །མཐིང་མདོག་དགྱེས་པ་སྐོང་ཕྱིར། །སྐབས་སྐབས་སྒྱུ་རྩལ་འགྲོས་ཀྱིས། །ཡོ་བྱད་དུ་མས་མཆོད་ཡོང༌། །དབྱིངས་སུ་རོ་གཅིག་ཡིན་མོད། །ཀུན་རྫོབ་སྣང་ཆར་རྒྱུན་དུ། །སེམས་པའི་ཆ་ཤས་གང་ནས། །ལྷན་དུ་འཚོགས་པ་ཨ་ཧོ། །ཞེས་པ་འདི་ཡང་བྱ་རྒྱལ་རྒོད་པོས་ཁུ་ ༤༤༦༽བྱུག་དྲུང་དུ་ཕུལ།། ༈ ལྷ་ལྡན་ཕྱོགས་ནས་འོངས་བའི། །གཡུ་བྱ་ཁུ་བྱུག་སྔོན་མོ། །ཀུན་རྫོབ་བྱིས་པའི་ཆོས་ལ། །སྐྱོ་སུན་གཏིང་ནས་སྐྱེས་པས། །མི་མེད་དབེན་པའི་གནས་སུ། །བགྲོད་སྙམ་བློ་དམ་བཅས་ཀྱང༌། །སྔོན་སྨོན་ལས་འཕྲོའི་དབང་གིས། །རྟེན་འབྲེལ་མཐུ་ཟབ་ཆེ་བས། །ནེ་གྲོ་རྡོ་རྗེ་རྫོང་ནས། །རིགས་ལྡན་ངང་པ་གཞོན་ནུས། །ལས་འབྲེལ་མཐུ་ཡིས་བསྐུལ་ནས། །བདེ་སྟོང་བཅུད་ལ་ལོངས་སྤྱོད། །ས་ལམ་རིམ་པར་མི་ལྟོས། །ལམ་དང་འབྲས་བུའི་ཡོན་ཏན། །གཅིག་ཅར་མངོན་དུ་གྱུར་ནས། །རྡོ་རྗེ་འཛིན་པའི་ས་མཆོག

།ཐག་རིང་གཞན་ནས་མ་རྙེད། །ཏན་གན་དགོངས་བཅུད་ཟབ་མོ། །མྱུར་ལམ་དེ་ཡི་མཐུ་ལས། །རླུང་སེམས་འཇུག་པ་གཅིག་དྲིལ། །དབུ་མགྲིན་རྩ་མདུད་རང་གྲོལ། །ཆགས་མེད་ཆགས་པ་ཆེན་པོས། །ཆགས་ཅན་ཡེ་ཤེས་ལམ་བཀོད། །རང་བྱུང་མྱུར་ལམ་བགྲོད་ཚུལ། །ཟུར་ཙམ་དཔེ་རུ་བསྟན་ན། །དོན་དམ་དབྱིངས་ཡེ་གཉིས་མེད། །སྣང་སྟོང་ཐབས་ཤེས་ཟུང་འཇུག །བདེ་ཆེན་དཔའ་བོའི་རོལ་གར། །སྟོང་ ༤༤༧༽དབྱིངས་ཤེས་རབ་བཙུན་མོ། །ཕྱི་ནང་བྱ་དགའ་དུ་མས། །མཉེས་པར་བྱེད་པ་ཚོགས་ལམ། །གཅིག་ཏུ་འཁོད་ཅིང་གཉིས་ཀྱིས། །དགའ་བཞིའི་ཡེ་ཤེས་འབར་ནས། །བདེ་བ་ཆེན་པོའི་རྩ་བསླངས། །དགའ་མགུར་སྤྱོད་པ་སྦྱོར་ལམ། །ཞི་བ་པདྨའི་དཀྱིལ་འཁོར། །འདབ་བཞི་བྃ་ཡིག་མཚན་པར། ཁྲོ་བོ་རྟགས་ཀྱི་རྡོ་རྗེ། །དཀར་པོ་ཧཱུྃ་ཡིག་མཐུར་བསྟན། །མཆོག་གི་དངོས་གྲུབ་རོལ་ཕྱིར། །བསྲུབས་སྦྱོར་ལས་བརྩོན་དང་པོ། །རབ་ཏུ་དགའ་བའི་ས་ཐོབ། །ཡུམ་གྱི་རྩ་མཆོག་གཎྜེས། །དཔའ་བོའི་སེམས་སྤྲིན་བསྐུལ་ནས། །བདེ་ཆེན་འཁོར་ལོར་གཡོས་པས། །དགའ་བའི་ཡེ་ཤེས་མཐོང་སྟེ། །ཉོན་སྒྲིབ་རགས་པ་བཅོམ་ནས། །དྲི་མ་མེད་པའི་ས་ཐོབ། །སེམས་སྤྲིན་ལོངས་སྤྱོད་འཁོར་ལོར། ཁྱབ་སྤེལ་མཆོག་དགའི་ཡེ་ཤེས། །གསུམ་པ་འོད་འཕྲོའི་ས་ཐོབ། །ཉོན་སྒྲིབ་ཕྲ་བ་བཅོམ་ནས། །བཞི་པ་འོད་བྱེད་ས་ཐོབ། །སེམས་སྤྲིན་ཆོས་ཀྱི་འཁོར་ལོར། །སྤེལ་ཁྱབ་གཏི་མུག་སྒྲིབ་དག །ལྷན་དགའི་ཡེ་ཤེས་མངོན་གྱུར། །རླུང་ལྔ་ཡེ་ཤེས་སྨིན་ ༤༤༨༽པས། །ལྔ་པ་སྦྱང་དཀའི་ས་ཐོབ། །སེམས་སྤྲིན་བདུད་རྩི་ཟིལ་མ། །སྤྲུལ་པའི་འཁོར་ལོར་ཁྱབ་པས། ཁྱད་དགའི་ཡེ་ཤེས་མངོན་གྱུར། །ཤེས་སྒྲིབ་ཕྲ་བ་བཅོམ་ནས། །མངོན་གྱུར་དྲུག་པའི་ས་ཐོབ། །བདེ་སྟོང་གཉིས་སུ་མེད་པའི། །འོད་གསལ་འཁོར་ཡུག་འབྱམས་ཀླས། །བདག་གཞན་དམིགས་སུ་མེད་པའི། །བདུན་པའི་ས་མཆོག་ཐོབ་སོང༌། །འདུས་མདོར་རླུང་ཐིག་ཁ་སྦྱོར། །སྣང་གསུམ་བག་ཆགས་བཅོམ་པས། །མི་གཡོ་བ་ཡི་ས་ཐོབ། །སེམས་སྤྲིན་བདུད་རྩིའི་ཆུ་རྒྱུན། །བདེ་སྐྱོང་འཁོར་ལོར་ཁྱབ་པས། །དགའ་བྲལ་ཡེ་ཤེས་མངོན་གྱུར། །ཡོན་ཏན་ཡོངས་རྫོགས་ས་དགུ། །གཟུང་འཛིན་གཉིས་རྟོག་སངས་ནས། །བློ་བྲལ་གཉུག་མའི་གཤིས་སུ། །འཁྲུལ་སྣང་ཆོས་སྐུར་སྦྱོར་བས། །རྩ་རླུང་ཐིག་ལེའི་ཁམས་རྣམས། །དག་རྫོགས་སྨིན་པ་ས་བཅུ། །བསྒོམ་པའི་ལམ་གནད་མཐར་ཕྱིན། །སེམས་སྤྲིན་བདུད་རྩི་ཞལ་མཇལ། །སྐད་ཅིག་འོད་གསལ་ནུས་པས། །སྒྲིབ་གསུམ་བག་ཆགས་རབ་བཅོམ། །མི་སློབ་ལམ་མཆོག་མཐར་ཕྱིན། །ཀུན་ཏུ་འོད་ཀྱི་ས་ཐོབ། །རང་གསལ་སྒྲིབ་མེད་ཆེན་པོའི། །སྐུ་

༤༤༩༽དང་ཡེ་ཤེས་ཡོན་ཏན། །རྩོལ་སྒྲུབ་བྲལ་བ་ཟུང་འཇུག ཁ་སྦྱོར་ཡན་ལག་བདུན་ལྡན། །བཅུ་གཉིས་མ་ཆགས་པདྨ། །ཐིམ་ལ་མ་རྨུགས་འོད་གསལ། །བསམ་བརྗོད་ཕྱོགས་ལྷུང་བྲལ་བ། །སྐུ་དང་ཡེ་ཤེས་བདག་ཉིད། །ངོ་བོ་ཉིད་སྐུར་བྱང་ཆུབ། །བཅུ་གསུམ་རྡོ་རྗེ་འཛིན་པའི། །ས་ལམ་བགྲོད་པའི་ཤིང་རྟ། །བདེ་སྟོང་ཐབས་གྲོལ་ཆེན་པོ། །རྒྱུ་དང་འབྲས་བུའི་ས་ཆོད། །ལམ་འབྲས་རིམ་པར་མ་ལྟོས། །འོག་སྒོ་བདེ་བ་ཆེན་པོ། ཁམས་གསུམ་རོལ་པའི་ཁྱད་ཆོས། །མདོར་བསྡུས་ཟུར་ཙམ་བརྗོད་པས། །གནས་ཚང་བྲག་ལ་བརྟེན་པའི། །བྱ་རྒྱལ་ཐང་དཀར་རྒོད་པོ། །རྩལ་གསུམ་ལུས་ལ་རྫོགས་ཚེ། །དེ་བཞིན་ཐུགས་ལ་ཟུངས་མཛོད། །བྱ་ཕྲན་རྩལ་མེད་རྣམས་ལ། །རླུང་ཕྱོགས་ཙམ་ཡང་མ་སྤེལ། །དེ་ལྟར་ཁུ་བྱུག་སྔོན་མོ། །སྔོན་སྨོན་ལས་འཕྲོ་དག་པས། །རིགས་ལྡན་ངང་པ་གཞོན་ནུས། །ཐུགས་བརྩེ་ཐུགས་རྗེས་བསྐྱང་ནས། །སེམས་སྤྲིན་བདུད་རྩིའི་ཆུ་རྒྱུན། །ཟག་མེད་དངོས་གྲུབ་སྩོལ་བའི། །བདེ་སྟོང་རོ་ཡིས་མྱོས་ནས། །གསང་ ༤༥༠༽སྤྱོད་གསང་བའི་ཚིག་འདི། །ཐང་དཀར་རྒོད་པོས་བསྐུལ་ཕྱིར། །གང་ཤར་རང་བྱུང་གཏམ་འདིེ། །བཀའ་ལུང་གཉིས་དང་མི་མཐུན། །རང་ལམ་གཡག་རྭ་འཕྲེད་རྡུམ། །ཀུན་བཟང་བདེ་སྐྱོང་དབང་མོས། །ཡིག་རིས་བྲིས་པ་དགེའོ།། ༈ ཕ་གཅིག་རྟོགས་ལྡན་བླ་མའི་བྱིན་རླབས་ཀྱིས། །སྨིན་གྲོལ་གདིང་ཐོབ་ཆོས་སྐུའི་རང་ཞལ་མཐོང༌། །ལྟ་བ་ཀློང་ཆེན་ནམ་མཁའི་དོན་རྟོགས་པས། །སོར་བཞག་བཅོས་བསྒྱུར་གཟའ་གཏད་ཀུན་དང་བྲལ། །སྒོམ་པ་སྤྲིན་བྲལ་ཉི་མའི་འོད་ལྟར་གསལ། །ཨ་འཐས་གཉིས་འཛིན་འཆིང་བའི་ཡུལ་ལས་འདས། །སྣང་བཞི་སྟོང་གསལ་རྒྱ་གྲོལ་སྤྱོད་པ་མཆོག །སྤང་བླང་རེ་དོགས་འཕྲང་ལ་ང་མི་འཇིགས། །རིག་པ་རང་བྱུང་ཡེ་ཤེས་འཕོ་འགྱུར་བྲལ། །ཀུན་བཟང་གདོད་མའི་མགོན་པོ་མངོན་དུ་གྱུར། །འབྲས་བུ་ཕྱི་དུས་མི་རེ་རང་ས་ཟིན། །ཐོབ་བྱའི་འབྲས་བུ་གཞན་འཚོལ་ངས་མི་བསྒྲུབ། །དེ་སྐད་མདོ་མེད་སྤྲང་མོའི་ཉམས་ལེན་ལགས། །བསྐུལ་བ་མ་ལྡོག་ཙམ་དུ་གུས་པས་ཕུལ།

དགེའོ།། ༤༥༡༽ཨ་ཧོ། གྲུབ་པའི་དབང་ཕྱུག་ཀུན་མཁྱེན་ཆེན་པོ། །ཀུན་བཟང་དགོངས་པ་རྫོགས་ཆེན་གནས་ལུགས། །སྐྱེ་མེད་ཟང་ཐལ་ནམ་མཁའི་རང་བཞིན། །རང་ཤར་རང་གྲོལ་སྣང་བ་བདེན་མེད། །སྣོད་བཅུད་དག་པའི་ཡུལ་དུ་མི་འཛིན། །ཆོས་ཉིད་རང་བཞིན་བསྒོམ་དུ་མེད་པ། །གཟུང་འཛིན་གཉིས་སུ་སྣང་བའི་ཆོས་ཅན། །སྟོང་པའི་རང་བཞིན་སྤྲོས་མཐའ་བྲལ་ལོ། །སྣང་སྟོང་དབྱེར་མེད་ཐབས་ཤེས་ཟུང་འཇུག །དགའ་བྲལ་བདེ་སྟོང་ཡེ་ཤེས་བཅུད་རོལ། །སྐྱེ་འགག་བྲལ་བའི་རིག་པ་མངོན་གྱུར། །ཡེ་གདངས་ཡེ་ཤེས་རྩལ་སྣང་མ་འགགས། །སྣ་ཚོགས་སྣང་བ་རྒྱན་དུ་ཤར་བྱུང༌། །མཚམས་བཅད་ཐོ་བརྩེགས་དགོས་པ་ཅི་ཡོད། །བྱས་པའི་ཆོས་ཀྱིས་སངས་རྒྱས་མི་འགྲུབ། །མ་བྱས་གུ་ཡངས་ཁྱབ་བརྡལ་ངང་དུ། །འོད་གསལ་དོན་གྱིས་རྣལ་འབྱོར་མཛོད་ཅིག །དེ་སྐད་སྔོན་སྨོན་ལས་འཕྲོ་དག་པའི། །ཐབས་གྲོགས་མཁའ་འགྲོ་དགྱེས་པའི་རྡོ་རྗེས། །བརྫུན་རིས་སྨྱོ་གཏམ་ཚུལ་དུ་ཕུལ་ལོ། དགེའོ།། ཤིན་ཏུ་རབ་བརྩེའི་དཔའ་བོ་མཆོག་གི་དྲུང༌། བསོད་ནམས་དབང་མོས་ ༤༥༢༽ཨ་མཚར་གླུ་རུ་ཕུལ། །རིག་པའི་ཁྱེའུ་ཆུང་རིག་འཛིན་རྡོ་རྗེ་ཁྱོད། །སྨྱོས་པ་ལོས་བདེན་སྨྱོ་ཚུལ་འགྲན་ཟླ་བྲལ། །ཕོ་གདོན་ཀུན་ཏུ་བཟང་པོའི་རྒྱལ་པོས་བརླབས། །འཁོར་འདས་ཆོས་ཀུན་མ་བཅོས་རིག་པར་མྱོས། །མོ་གདོན་ཀུན་ཏུ་བཟང་མོའི་འདྲེ་མོས་བརླབས། །སྟོང་གསལ་མ་འགགས་ཡེ་ཤེས་ཆེན་པོར་སྨྱོས། །རྒྱལ་བསེན་རྡོ་རྗེ་འཆང་གི་གདོན་གྱིས་བརླབས། །ཟུང་འཇུག་ཕྱག་རྒྱ་ཆེན་པོའི་བཅུད་ཀྱིས་སྨྱོས། །རང་བྱུང་ལྷུན་གྲུབ་ཆེན་པོའི་གདོན་ཚོགས་ཀྱིས། །སྐུ་དང་ཡེ་ཤེས་ཡོན་ཏན་མངོན་གྱུར་བརླབས། །ནང་གསལ་གཞོན་ནུ་བུམ་སྐུའི་ཀློང་དུ་སྨྱོས། །སྨྱོས་ཀྱང་སྨྱོས་ཏེ་ཆོས་དབྱིངས་ངང་དུ་སྨྱོས། །འཁྲུལ་ཡང་འཁྲུལ་ཏེ་ཆོས་དབྱིངས་ངང་དུ་འཁྲུལ། །ཆོས་ཀྱི་དབྱིངས་ལ་ཚད་བཟུང་མི་དམིགས་ཀྱང༌། །བདག་ཅག་འགྲོ་བའི་དོན་དུ་སྨྱོ་ཚུལ་སྟོན།

ཁྱེད་འདྲའི་སྨྱོན་པ་ངོ་མཚར་ཤིན་ཏུ་ཆེ། །བདག་ཀྱང་ཁྱེད་བཞིན་སྨྱོས་ན་ཅི་མ་རུང༌། ཅེས་པ་མདོ་མེད་འཆོལ་མོ་ག་གའི་མིང་གིས་ཕུལ།། ༈ ཨེ་མ། གསང་སྔགས་གྲུབ་པ་བརྙེས་པའི་རྣལ་འབྱོར་པ། གདོས་བཅས་མི་སྣང་འོད་ལུས་མཁའ་ལ་སྦྱོར། ཆགས་པའི་སྐྱོན་བྲལ་དྲི་མེད་ཡེ་ཤེས་ ༤༥༣༽སྐུ། ཁམས་གསུམ་འཁོར་བ་ཟག་མེད་དབྱིངས་སུ་སྡུད། །བདེ་ཆེན་བདེ་བའི་འབྱུང་གནས་དཔའ་བོ་མཆོག །མི་འགྱུར་ཀུན་ཏུ་བཟང་པོ་ཁྱེད་མིན་ནམ། །ཆོས་ཉིད་བདེན་མཐོང་སྤྲོས་པའི་མཐའ་དང་བྲལ། །ཚེ་འདིར་ཆོས་བརྒྱད་བྱ་བར་སུན་ཕྱུངས་ཏེ། །ཕ་ཡིས་གདམས་པའི་མན་ངག་གསང་བཅུད་ལོན། །ལོག་ལམ་སྐྱེས་བུ་མཐུ་སྟོབས་ཤུགས་ཀྱིས་བཏུལ། །པདྨའི་ཕྲིན་ལས་མང་བདག་ཁྱེད་མིན་ནམ། །ཤེས་རབ་མཆོག་བརྙེས་པདྨའི་ཐུགས་བཅུད་དབང༌། །ཡེ་ཤེས་སྒྱུ་མའི་གར་བསྒྱུར་འགྲོ་བའི་མགོན། །དུས་གསུམ་སངས་རྒྱས་རྒྱལ་ཚབ་ཁྱེད་མིན་ནམ། །སྐུ་ཡི་རྣམ་འགྱུར་སངས་རྒྱས་མཛད་པར་བསྟུན། །གསུང་གི་ང་རོས་གསང་སྔགས་སྒྲོན་མེ་སྦར། །ཐུགས་ཀྱི་དགོངས་པས་འགྲོ་ཀུན་བུ་བཞིན་སྐྱོངས། །དོན་གཉིས་དངོས་གྲུབ་འབྱུང་གསན་ཁྱེད་མིན་ནམ། །སྐྱོན་བྲལ་ཡོན་ཏན་ཀུན་རྫོགས་ཁྱེད་ལྟ་བུར། ཁོ་མོ་བདག་འདྲས་སྙེད་པ་ཨེ་མ་ཧོ། །སྐྱེ་བ་འདི་ནས་ཚེ་རབས་ཐམས་ཅད་དུ། །ཡིད་བཞིན་ནོར་བུ་ཁྱེད་དང་མི་འབྲལ་བར། །དགྱེས་པ་བསྐྱེད་ཕྱིར་ཉེ་རྒྱུའི་གར་བསྒྱུར་ནས། །པད་འབྱུང་ཡབ་ཡུམ་ཐུགས་བཞེད་ཡོངས་འགྲུབ་ ༤༥༤༽སྟེ། །དོན་གཉིས་ལྷུན་གྲུབ་རྟ་ཕག་མངོན་གྱུར་ཅིང༌། །ཟུང་འཇུག་འབྲལ་མེད་འདུན་པའི་སྨོན་ལམ་ཞུ་ཞུ་ཞུ། ཞེས་པའང་གྲུབ་བརྙེས་རིག་འཛིན་ཆེན་པོ་གཏེར་སྟོན་རིན་པོ་ཆེའི་སྐུ་དྲུང་དུ་ཀུན་བཟང་བདེ་སྐྱོང་དབང་མོས་ཕྱག་བཅས་གུས་ཕུལ།། ༈ དུས་གསུམ་སངས་རྒྱས་ཀུན་ལས་བཀའ་དྲིན་ལྷག །འདི་ཕྱིའི་རེ་ལྟོས་སྐྱབས་མགོན་རིན་པོ་ཆེ། །དགོངས་པ་ཆོས་ཀྱི་དབྱིངས་ལས་མ་གཡོས་ཀྱང༌། །ཐུགས་རྗེའི་འོད་ཟེར་བྱམས་བརྩེས་བདག་ལ་དགོངས། །ཡིད་བཞིན་ནོར་བུའི་ཐུགས་རྗེའི་བཀའ་དྲིན་གྱིས། །བདག་གིས་སྒྲིབ་གཉིས་ཤུན་པ་མཐར་བྱས་ནས། །ཡེ་གྲོལ་ཆོས་སྐུ་ཆེན་པོ་མངོན་དུ་མཐོང༌། །ཉམས་སྣང་བཟང་ངན་རྟོག་པ་ཅི་ཤར་ཡང༌། །ཡང་གྲོལ་སོར་བཞག་མི་དགོས་གཉུག་མར་གནས། །རེ་དོགས་གཉིས་མེད་འབྲས་བུ་རང་ས་ཟིན། །བློ་བདེ་ཞེ་བདེ་རྣལ་འབྱོར་ཡིན་ཡང་བསམ། །ང་ནི་དེ་ལྟར་མ་ཡིན་རྒྱལ་པོས་བརླབས། །མཐའ་གཉིས་མ་ངེས་སྣང་བ་འར་མ་འུར། །རགས་པ་མི་སྣང་འོད་སྣང་ཙམ་དུ་ཟད། །ཤེས་པ་ཆལ་ཆོལ་འདི་ཕྱི་ངོས་མི་ཟིན། །སྣང་བ་གཏད་མེད་ཟང་ཀ་ཡིད་དཔྱོད་བྲལ། །བཟང་རྟོག་རེ་བའི་ཚང་ཞིག་

༥༥༥༽རྩོལ་བ་བྲལ། །ངན་རྟོག་སྙིང་པོ་མེད་པས་འབད་པ་ཞན། །བཟང་ངན་གཉིས་ཀ་འབད་རྩོལ་བྱ་ཐབས་བྲལ། །སངས་རྒྱས་སེམས་ཅན་རེ་དོགས་རྩ་བ་ཞིག །དུས་གསུམ་སངས་རྒྱས་ཀུན་ངོས་ཡིད་བཞིན་ནོར། །མཇལ་བའི་མོད་ལ་དད་དང་མོས་གུས་ནི། །མི་ཕྱེད་འཛིན་བྲལ་ཆོས་སྐུ་མཉམ་ཉིད་ངང༌། །ཐ་དད་མི་སྣང་རིག་པའི་ངོ་བོར་ཤར། །ཡུམ་ཁྱིམ་འཁོར་སློབ་རྣམས་ཀྱང་སྣང་ཙམ་ལས། །དོན་ལ་མ་ངེས་རེས་སྣང་རེས་མི་སྣང༌། །ལྷ་བསྒོམ་སྔགས་བཟླས་ཏིང་འཛིན་བསྒོམ་པ་ནི། །རོལ་རྩལ་ཙམ་ལས་རེ་འབྲས་དོན་མ་གོ། སྣང་བ་ཐམས་ཅད་བར་མ་འུར། ཟང་མ་ཟིང༌། ཆལ་མ་ཆོལ། བེམ་རིམ་བྲལ་བ་འདྲ་བ་འདི་ཅི་ཡིན། གང་སྣང་སྣང་ཙམ། གང་ཡིན་ཡིན་ཙམ། གང་མིན་མིན་ཙམ། གང་ཤར་ཤར་ཙམ། གང་གྲོལ་གྲོལ་ཙམ། ཐམས་ཅད་གཞི་རྩ་དང་བྲལ་བ། སྐུ་གསུམ་གྱི་བདག་ཉིད་ལས་མ་འདས་པ་འདྲ་ཡང༌། ངེས་པ་མེད་པ་འར་འུར་ཟང་ཟིང༌། ཁྲོལ་ཁྲོལ་འདི་རྒྱལ་པོའི་འཕྲུལ་ཡིན་ནམ་ཅི་ཡིན། བདག་གི་བླ་མ་ཀུན་མཁྱེན་གསང་སྔགས་གླིང་པ་ཁྱེད་མཁྱེན་ནོ། གེགས་སེལ་བོགས་འདོན་ ༤༥༦༽སྣང་བའི་རྩལ་ཕྱུངས་ཤིག ཡང་ན་འདི་ཕྱི་གང་ཡིན་ངོ་སྤྲོད་ཅིག ཡང་ན་མི་གནས་འཕོ་བ་ཆེན་པོའི་ས་ལ་དྲོངས་ཤིག ཆལ་ཆོལ་གྱི་གཏམ། འར་འུར་གྱི་ཉམས། ཅི་སྣང་ཅི་ཤར་ཐམས་ཅད་ཟང་མ་ཟིང༌། ཐལ་མ་ཐལ་འདི་མཚར་ཆེ་རྨི་ལམ་ཡིན་ནམ། འདི་སྣང་ཡིན་ནམ། བར་དོ་ཡིན་ནམ། ཅི་ཡིན་གང་ཡིན་བླ་མ་མཁྱེན། ཡིད་བཞིན་ནོར་བུས་ཐུགས་རྗེས་གཟིགས། ཞེས་འཁྲལ་འཁྲུལ་དུ་སྨྲས་པས་བླ་མ་འོད་མཐིང་གི་ཀློང་ན་འཛུམ་མུ་ལེར་བཞུགས་པ་མཐོང་ནས་ཉམས་སྣང་ལས་གྲོལ་སོང༌། སྤྲུལ་སྐུ་ཡིད་བཞིན་ནོར་བུས་ཆོས་དབྱིངས་མཛོད་གསུང་སྐབས་བདེ་བའི་རྡོ་རྗེས་འཁྲུལ་སྣང་ཡིག་རིས་སུ་བྲིས་ནས་ཕུལ་བའོ།། ཡིད་བཞིན་ནོར་བུ་ཀློང་ཡངས་ནམ་མཁའ་ཆེ། །འཁོར་འདས་ཆོས་ཀུན་དབྱིངས་ཀྱི་རྒྱན་དུ་ཤར། །ཡིད་དཔྱོད་བློ་བྲལ་དགོངས་པ་ནམ་མཁའ་འདྲ། །མ་ཡེངས་དྲན་འཛིན་རྟོད་ཕུར་རྒོད་རེ་ཆེ།

ཁྱབ་བརྡལ་ནམ་མཁའི་འཁོར་ཡུག་འཕོ་འགྱུར་བྲལ། །མི་གཡོ་ཆོས་ཉིད་སྤྲོས་བྲལ་དགོངས་པ་རྟོགས། རྒྱ་ཆད་ཕྱོགས་ལྷུང་བྲལ་བ་ཟང་ཀ་མ། ༤༥༧༽ །མ་ཡེངས་དྲན་འཛིན་རྟོད་ཕུར་རྒོད་རེ་ཆེ། །ཆོས་ཀུན་སྒྱུ་མ་ལྟ་བུའི་རོལ་རྩལ་མཁྱེན། །གང་སྣང་ཡེ་ཤེས་རྒྱན་ཏེ་བླང་དོར་བྲལ། །མ་ཡེངས་དྲན་འཛིན་གཏད་སོ་རྒོད་རེ་ཆེ། །ནང་གསལ་རིག་པ་སྐུ་དང་ཡེ་ཤེས་དཔལ། །དགོངས་པ་ཆོས་ཀྱི་དབྱིངས་ལས་མ་གཡོས་ཀྱང༌། །བདག་ཅག་རྗེས་འཇུག་སྐལ་ལྡན་རྣམས་ཀྱི་དོན། །ཐུགས་ཀློང་གསང་མཛོད་ཟབ་མོའི་ཆོས་ཆར་འབེབས། །སྣང་སྲིད་བརྡ་དང་དཔེ་ཡི་རོལ་པར་ཤར། །མ་ཡེངས་དྲན་འཛིན་གཏད་སོ་རྒོད་རེ་ཆེ། །ཀ་དག་སྤྲོས་བྲལ་དགོངས་པ་མངོན་དུ་གྱུར། །རང་བྱུང་འོད་གསལ་གཉུག་མ་རྒྱུན་ཆད་མེད། །འབད་རྩོལ་འཛིན་ཞེན་ལས་འདས་བྱང་ཆུབ་སེམས། །བློ་བྲལ་དོན་གྱི་ཆོས་སྐུ་མཐའ་རུ་ཕྱིན། །རྣམ་ཀུན་མཆོག་ལྡན་དཔའ་བོ་ཆོས་ཀྱི་སྐུ། །དྲན་པ་ཡང་དག་ཆེན་པོས་ཕྱག་བགྱིའོ། །བདག་ཅག་གཟུང་འཛིན་ལམ་གོལ་བདག་འདྲ་ཡང༌། །མ་རིག་མུན་པའི་སྨག་རུམ་ལས་གྲོལ་ཕྱིར། །ཐུགས་རྗེའི་འོད་ཀྱིས་བདག་བློའི་མུན་པ་སེལ། །དྲན་སྣང་ཆོས་ཉིད་རྟོགས་པར་ཐུགས་རྗེས་ཟུངས། །ལས་ངན་བདག་ནི་བརྩེ་བས་ ༤༥༨༽རྗེས་བཟུང་ནས། །གནས་ངན་འཁོར་བའི་དབང་དུ་མི་འགྲོ་ཞིང༌། །ཚེ་འདིར་ཡང་དག་ཆོས་ལ་བརྩོན་ནུས་ཤོག །བསམ་པའི་དོན་ལ་བར་ཆད་མི་འབྱུང་ཞིང༌། །དཔལ་མགོན་བླ་མ་ཁྱེད་ཀྱི་ཞབས་དྲུང་དུ། །འབྲལ་མེད་ཆོས་ལ་སྤྱོད་པའི་སྨོན་ལམ་ཞུ་ཞུ་ཞུ། ཅེས་པ་སྨྱོན་མ་འཆོལ་མོ་འདུ་ཤེས་གསུམ་པས་ཕུལ། དགེའོ།། ཟག་བཅས་ཉེར་ལེན་གྱི་ཕུང་པོ་ལ། །ཨ་འཐས་བདེན་ཞེན་གྱི་འཆིང་བས་བཅིངས། །ན་ཚ་ཟུག་དུ་ཡི་ཚོར་བ་འདི། །མ་ཡི་བུ་སངས་བཞིན་མྱོང་བའི་དུས། །ཟག་བཅས་ཟག་མེད་དུ་འགྲོ་སྙིང་འདོད། །ཕ་རྟོགས་ལྡན་བླ་མའི་བཀའ་དྲིན་གྱིས། །གཟེར་ཆེན་ཆོས་སྐུའི་གདམས་པ་ཡོད། །གཟེར་འབྲིང་ལོངས་སྐུའི་གདམས་པ་ཡོད། །གཟེར་ཆུང་སྤྲུལ་སྐུའི་གདམས་པ་ཡོད། །ང་འཆི་བའི་གཟེར་ལ་ཡ་མི་ང༌། །འཆི་སྲིད་ཆོས་སྐུའི་རྒྱལ་ས་རེད། །གཞན་ན་སངས་རྒྱས་ས་ཞིག་མེད། །དུས་གསུམ་བདེ་གཤེགས་རྟེན་བརྟེན་པ། །རང་བཞིན་གཅིག་གི་འཕྲུལ་དུ་ཤར། །སྟོང་དབྱིངས་བཙུན་མོའི་མཁའ་ཀློང་དུ། །སྒྱུ་མའི་རྣལ་འབྱོར་བཞུད་ན་སྙམ། །དཔའ་བོ་ཐབས་ཀྱི་ཐུགས་རྟེན་དུ།

༤༥༩༽།ལོ་ཆ་ཤས་འདི་ཀར་གནས་ལགས་སམ། ཁྱོད་མི་མིན་ཡུལ་དུ་མཁའ་འགྲོ་ལ། །ནད་ཟུག་དུའི་རིམ་གྲོ་ཇི་ལྟར་སྒྲུབ། །བརྡ་སྦ་གསང་མེད་པར་གསུང་དུ་གསོལ། སྨྲས་པས་ན་རེ། ཡུལ་སྐྱོ་སུན་བྱེད་པའི་དམ་གྲིབ་དང༌། །བྱད་དུག་རླངས་ཟུར་ཙམ་ཕོག་པ་ཡིན། །གནས་འདི་རུ་ཡུགས་སའི་བང་གྲིབ་ཕོག །མནོལ་བསངས་དང་རི་བསངས་ལྷ་ཁྲུས་བྱ། །ཡུལ་སྐྱོ་སུན་ཐབས་ཀྱི་མཐུ་ཡིས་བཟློག །བྱད་དུག་རླངས་ན་བུན་སེལ་བ་ལ། །དཔལ་ནུས་ལྡན་རྡོ་རྗེའི་གོ་ཁྲབ་བགོ །དུས་འབྲིང་གསུམ་ལ་ཁྱོད་ལ་འཚེ་བ་ཡོད། །དེ་རིག་པས་དཔྱོད་དང་རིམ་གྱིས་གསལ། ཟེར་ནས། ང་རང་གནས་འདིའི་བདག་མོ་རྡོ་རྗེ་ཀུན་གྲགས་མ་ཡིན་ཟེར་ནས་འོ་ཆབ་ཞིག་ང་རང་ལ་བྲན་ནས་དདུང་ཞིང་དུ་མ་འབྱོན་ཨང་ཟེར། ཅེས་དུས་འཛིན་ཆུ་ཕག་ལོའི་ཟླ་བ་གཉིས་པའི་ཚེས་གཅིག་ཉིན་འཁྲུལ་སྣང་ལ་བུད་མེད་གཅིག་གིས་ཁྱེད་ཅི་འདྲ་མཆིས་ཟེར་བའི་ལན་དུ་སྤྲང་མོ་མདོ་མེད་དཱི་པཾ་ཏཱ་རེས་སྨྲས་པ་མཁའ་འགྲོའི་ལུང་བསྟན་དང་རང་དབང་ཡོད་ནི་ལྟ་ཞོག རྨི་ལམ་བཟང་པོ་ཙམ་ཡང་མེད་པར་བཏང་སྙོམས་སུ་གནས་སྐབས་ཡིད་ ༤༦༠༽བཞིན་ནོར་བུས་ཁྱོད་ལ་ཉམས་སྣང་ཅི་བྱུང་ཡང་ཁོག་ལ་སྦེད་གསང་མི་ཉན་ཞེས་གསུང་བསྐུལ་ཕེབས་ཚེ་སུ་ཁའི་མིང་གིས་ཡིག་རིས་སུ་བྲིས་པ་དགེའོ།། ༈ བརྡ་དང་བརྡ་ལན་དཔེ་དོན་གསུམ། །གཏེར་སྟོན་རྣམས་ཀྱི་སྤྱོད་པའི་ཁྱད། །རྟེན་དང་འབྲེལ་འབྱུང་དེ་ལས་བྱུང༌། །དེ་ཕྱིར་བརྡ་ལན་གོ་བར་མཛོད། བརྡ་ཞེས་པ་ད་ལན་གྱི་སྐབས་ལྟ་བུ་ལ་ཟེར། བརྡ་ལན་ཞེས་པ་ཕྱི་ནང་གི་རྟེན་འབྲེལ་ལ་ཟེར། དཔེ་དོན་ཞེས་པ་གཞན་གྱི་མཐུན་རྐྱེན་ལ་བརྟེན་ནས་དོན་བསྒྲུབ་པ་ལ་ཟེར། དེ་དག་གཏེར་སྟོན་རྣམས་ཀྱི་རྟེན་འབྲེལ་གྱི་འབྱུང་ཁུངས་ལྟ་བུ་ཡིན་པས་ན་སྟབས་གཟབ་དགོས་ཞེས་སྨྲས་པ་ཡིན། གཏེར་རྫུན་སུ་ཁའི་མིང་གི་ཆོས་ལུགས་ཡིན། །གཞན་གྱི་མཐོང་ན་བཞད་གད་གནས་སུ་འགྱུར། ཧ་ཧ། གང་སྨྲས་ཆོས་སུ་མཐོང་བའི་རྣལ་འབྱོར་པ། །ཤཱི་ལ་བཛྲ་རྩལ་གྱི་དྲིས་ལན་དུ།

བདེ་ཆེན་བདེ་བའི་རྡོ་རྗེས་སྨྲས་པའོ།། ནང་གསལ་གྱི་ཆོས་སྐུ་དེ་ལས་མ་གཡོས་བཞིན་དུ་གསལ་བའི་ཆ་དེ་ལ་ལོངས་སྐུར་བཞེངས་ནུས་པ་ཙམ་དང༌། དེ་ལས་ཕྱེད་སྤྲུལ་ལོངས་སྐུ། དེ་ལས་ཐུགས་རྗེ་སྤྲུལ་སྐུར་ ༤༦༡༽བཞེངས། དེ་ནས་འགྲོ་བ་གང་ལ་གང་འདུལ་གྱི་སྟོན་པར་སྣང་བ་ཡིན། གདུལ་བྱའི་སེམས་ཅན་མ་ཟད་ཀྱི་བར་དུ་འདུལ་བྱེད་ཀྱི་སྟོན་པ་རྒྱུན་མི་ཆད་པར་འབྱུང་བ་ཡིན། སྣང་བའི་ཆོས་བདག་ལུས་ཕུང་པོ་དང་བཅས་པ་སྣང་བའི་རྒྱན། ཡེ་ཤེས་ཀྱི་རོལ་པ། མ་འགགས་པའི་རྩལ། དེ་དག་ཐམས་ཅད་ཤར་ཡང་རིག་པའི་ངང་ལས་ཤར། སྣང་ཡང་རིག་པའི་ངོ་བོར་སྣང༌། གྲོལ་ཡང་རིག་པའི་ངང་དུ་གྲོལ། རང་གི་རིག་པ་དེ་རང་སྣང་གི་སྟོན་པ་ཡིན། རང་རིག་ལས་གཞན་པའི་བླ་མ་མེད་དོ་གསུངས། བདེ་བའི་རྡོ་རྗེའི་རྨི་ལམ་མོ། དུས་འཛིན་ལྕགས་ཁྱི་ལོའི་ཟླ་བ་བདུན་པའི་ཉེར་ལྔའི་ནུབ་མཁའ་འགྲོའི་ཚོགས་གྲལ་ནས་མཁའ་འགྲོ་ཀུན་གསལ་དབང་མོས། ཧེ་ཧེ། ཤར་ཙནྡན་དྲི་ལ་བུང་བ་འདུ། །ལྷོ་གཡུ་ཁྲུག་ངར་སྐད་ས་གསུམ་ཁྱབ། །ནུབ་རྨ་བྱའི་གཟི་མདངས་བག་ལ་ཞ། །གྲོགས་མཐའ་ཡི་སེང་གེའི་ཁ་རུ་ཚུད། ཁྱོད་སྔོན་འབྲེལ་གསང་གྲོགས་དཔའ་བོ་ནི། །བཻ་རོ་དང་དཔལ་གྱི་དབང་ཕྱུག་ཟུང༌། །སྤྲུལ་པ་ཀློང་གསལ་སྐྱེ་སྲིད་སྦྲུལ་ལོ་པ། །གོས་དཀར་ལྕང་ལོ་འཛིན་པ་ས་མནྟ། །གནས་ལྔར་སྨེ་བ་ལྷ་ཡི་སྤྱན་ ༤༦༢༽འདྲ་ཡོད། །རླུང་བཅུར་དབང་ཐོབ་ཐབས་གྲོལ་རབ་ལ་དབང༌། །འདི་དང་མི་རིང་མྱུར་དུ་འཕྲད་གྱུར་ན། །རྟེན་འབྲེལ་རབ་ལ་དབང་ནས་གཏེར་གཉིས་ཀྱི། །མཛད་པ་མཐར་ཕྱིན་བསྟན་འགྲོའི་གསོས་སུ་སྨིན། །མཐའ་དམག་དུས་འཁྲུགས་ལྔ་བཅུའི་བར་དུ་བཟློག ཁྱོད་ནི་བདུན་ཅུ་ལྔ་ནས་དཔལ་རིར་ཡིབ། །བརྡ་དོན་གསང་བར་སྦོས་ལ་རིག་པས་དཔྱོད། །མི་འགྱངས་མྱུར་རུ་ཐབས་ཤེས་ཟུང་སྦྱོར་དགོས། །འགྱངས་ན་མཁའ་འགྲོའི་དངོས་གྲུབ་ཡལ་ཡང་སྲིད། །མཁའ་འགྲོའི་བཀའ་བཞིན་བསྒྲུབ་ན་དོན་གཉིས་འགྲུབ།

ས་མ་ཡ། རྒྱ་རྒྱ་རྒྱ། བརྡ་ཐིམ། ཅེས་པའང་རང་ལོ་བཅུ་དགུའི་དུས་མཁའ་འགྲོའི་ཞལ་ལུང་ལས་པདྨ་སྒྲོན་དཀར་གྱིས་བྲིས་པའོ།།