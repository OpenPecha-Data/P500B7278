༢༠༧༽ ཆོས་ཉིད་མཁའ་འགྲོའི་གསང་མཛོད་ལས༔ ཡེ་ཤེས་མཁའ་འགྲོའི་གསང་སྒྲུབ་རྒྱུན་ཁྱེར་སྙིང་པོ་བཞུགས་སོ༔ ན་མོ་ཛྙཱ་ན་ཌཱ་ཀི་ཡེ༔ སྐུ་གསུམ་མཁའ་འགྲོའི་ཚོགས་ལ་འདུད༔ ཆོས་ཉིད་མཁའ་འགྲོའི་གསང་མཛོད་ཀྱི༔ ཆ་ལག་མཁའ་འགྲོའི་སྒྲུབ་ཐབས་ནི༔ རྒྱུན་ཁྱེར་ཡང་ཟབ་སྙིང་པོ་བསྟན༔ སྐལ་ལྡན་བུ་ཡིས་ཉམས་སུ་ལོངས༔ ས་མ་ཡ༔ དེ་ནས་སྐྱབས་འགྲོ་སེམས་བསྐྱེད་ནི༔ ན་མོ༔ སྐུ་གསུམ་ཡེ་ཤེས་མཁའ་འགྲོའི་སྐུ༔ འདུ་འབྲལ་མེད་པར་སྐྱབས་སུ་མཆི༔ མ་གྱུར་འགྲོ་བ་སེམས་ཅན་ཀུན༔ ཡང་དག་སར་འགོད་སེམས་བསྐྱེད་དོ༔ ལན་གསུམ་བརྗོད༔ དེ་ནས་ལྷར་སྣང་གསལ་གདབ་པ་ནི༔ ཨཱཿ ཀ་དག་སྤྲོས་བྲལ་དེ་བཞིན་ཉིད༔ མ་འགགས་རང་བྱུང་ཀུན་ཏུ་སྣང༔ ཐུགས་རྗེས་སྒྱུ་མར་རོལ་པ་ལས༔ རང་བྱུང་ལྷུན་གྲུབ་གཞལ་ཡས་ཁང༔ ཚད་དང་མཚན་ཉིད་ཡོངས་སུ་རྫོགས༔ དེ་དབུས་ཆོས་འབྱུང་དགའ་འཁྱིལ་དང༔ སྣ་ཚོགས་པདྨ་ཟླ་གདན་ལ༔ བྃ་དམར་ཡོངས་སུ་གྱུར་པ་ལས༔ རང་ཉིད་སྐད་ཅིག་དྲན་རྫོགས་སུ༔ བདེ་ཆེན་རྒྱལ་མོ་སྐུ་མདོག་དམར༔ ཞལ་གཅིག་ཕྱག་གཉིས་གཡས་པ་ཡིས༔ ཅང་ཏེའུ་སྙན་གྱི་ཐད་དུ་དཀྲོལ༔ གཡོན་པས་གྲི་གུག་དཀུ་ ༢༠༨༽ལ་བརྟེན༔ ནུ་འབུར་པདྨ་རབ་ཏུ་རྒྱས༔ སྤྱན་གསུམ་སྐུ་གསུམ་དབྱིངས་སུ་གཟིགས༔ གཅེར་བུ་རིན་ཆེན་རུས་རྒྱན་གསོལ༔ པུཎྜ་རི་ཀའི་དོ་ཤལ་མཛེས༔ ཞབས་གཉིས་བཞེངས་སྟབས་པད་ཟླར་བཞུགས༔ འོད་ལྔ་འཁྱིལ་པའི་ཀློང་དུ་གསལ༔ སྤྱི་བོར་རིགས་བདག་པདྨ་འབྱུང༔ རྣལ་འབྱོར་ཧེ་རུ་ཀ་པའི་ཚུལ༔ འཇའ་ཟེར་འོད་འཁྲིགས་ལམ་མེར་བསྒོམས༔ དམ་ཡེ་དབྱེར་མེད་ཡེ་ཤེས་ཀློང༔ མ་སྐྱེས་རྒྱལ་ཀུན་ཐུགས་དགོངས་རྫོགས༔ ཐུགས་དཀར་ཕག་མོའི་ཐུགས་ཀློང་དུ༔ ཆོས་འབྱུང་དགའ་འཁྱིལ་དབུས་སུ་ནི༔ བྃ་དམར་མཐའ་མར་སྔགས་གཡོན་འཁོར༔ འོད་ཟེར་འཕྲོ་འདུས་དོན་གཉིས་བྱས༔ སྣང་གྲགས་ལྷ་སྔགས་ཆོས་སྐུའི་ངང༔ དག་མཉམ་ཆེན་པོའི་ངང་དུ་བཟླས༔ ཨོཾ་པདྨོ་ཡོ་གི་ནི་ཛྙཱ་ན་ཝཱ་ར་ཧི་སརྦ་སིདྡྷི་ཕ་ལ་ཧཱུྃ༔ ཞེས་པ་བརྒྱ་སྟོང་ཁྲི་འབུམ་དང༔

བྱེ་བ་གཅིག་གིས་མཁའ་འགྲོ་འགྲུབ༔ རྟགས་མཚན་ལག་ཏུ་ལོངས་དང་གསལ༔ ཟབ་བོ་སྐལ་ལྡན་ཉམས་སུ་ལོངས༔ ལས་ཅན་བུ་དང་འཕྲད་པར་ཤོག༔ སྐལ་མེད་ལག་ཏུ་མ་ཤོར་བར༔ དྲེགས་པ་རྣམ་གསུམ་གཉེར་གྱིས་ཤིག༔ སྲོག་རྩ་དམར་འབྱིན་དབང་པོ་བསྣུབས༔ ཐུབ་པར་སྲུངས་ཤིག་ས་མ་ཡ༔ སྐུ་རྒྱ༔ གསུང་རྒྱ༔ ཐུགས་རྒྱ༔ ཟབ་རྒྱ༔ གསང་རྒྱ༔ ༢༠༩༽གུ་ཧྱ༔ བརྡ་ཐིམ༔ ༔ ཅེས་མཁའ་འགྲོའི་སྒྲུབ་ཐབས་རྒྱུན་ཁྱེར་འདི་ཡང་ཆོས་མཚོས་དར་བཅས་ནན་ཆེར་བསྐུལ་ངོར། སུ་ཁ་བཛྲ་གྱིས་བྲིས་པའོ།། དགེའོ།། ཉེར་སྤྱོད་ཀྱིས་མཆོད་ལ༔ བསྟོད་པ་ནི༔ ཧཱུྃ་ཧྲཱིཿ རྒྱལ་བ་ཀུན་ཡུམ་བདེ་ཆེན་རྒྱལ༔ སོར་རྟོགས་ཡེ་ཤེས་ཆགས་བྲལ་ངོམ༔ མི་འགྱུར་བདེ་ཆེན་གསང་བའི་ལྷ༔ སྐུ་གསུམ་ཡེ་ཤེས་མཁའ་འགྲོར་བསྟོད༔ བདེ་ཆེན་ཡེ་ཤེས་མངོན་གྱུར་ནས༔ མཆོག་གི་དངོས་གྲུབ་བསྩལ་དུ་གསོལ༔ དགེ་ཚོགས་འགྲོ་བ་ཡོངས་ལ་བསྔོ༔ ཀུན་ཀྱང་བདེ་ཆེན་ཞིང་སྤྱོད་ཤོག༔ ཅེས་པའང་སུ་ཁ་བཛྲ་གྱིས་བརྫུན་རིས་སུ་བྲིས་པའོ།། དགེའོ།། ༢༡༠༽