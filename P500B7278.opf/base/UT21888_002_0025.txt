༣༢༧༽ ཆོས་ཉིད་མཁའ་འགྲོའི་གསང་མཛོད་ལས༔ འཇམ་དཔལ་དབྱངས་ཀྱི་སྒྲུབ་ཐབས་ཤེས་རབ་ཉི་མ་བཞུགས་སོ༔ ༣༢༨༽ ན་མོ་གུ་རུ་པདྨ་ཀཱ་ར་ཡེ༔ དང་པོ་སྐྱབས་འགྲོ་སེམས་བསྐྱེད་ནི༔ ན་མོ༔ མགོན་པོ་ཀུན་གཟིགས་འཇམ་དཔལ་དབྱངས༔ བདག་སོགས་འགྲོ་ཀུན་སྐྱབས་སུ་མཆི༔ སྨོན་དང་འཇུག་པའི་བྱང་ཆུབ་སེམས༔ དམ་པ་བདག་གིས་བསྐྱེད་པ་བགྱི༔ དེ་ནས་དངོས་གཞིའི་ལྷ་བསྐྱེད་ནི༔ ཨཱཿ རང་རིག་ངོ་བོ་སྐྱེ་བ་མེད༔ མ་འགགས་སྙིང་རྗེའི་རོལ་པ་ལས༔ ལྷུན་གྲུབ་གཞལ་ཡས་མཚན་ཉིད་རྫོགས༔ བཀོད་པ་རབ་ཏུ་མཛེས་པའི་ཀློང༔ དྷིཿཡིག་གསེར་གྱི་མདོག་ཅན་ལས༔ འོད་འཕྲོས་དོན་གཉིས་བྱས་ཚུར་འདུས༔ སྣང་སྟོང་འཇའ་ཚོན་རྣམ་པ་ལྟར༔ རང་རིག་ངོ་བོ་འཇམ་དཔལ་ནི༔ དམར་སེར་ཞལ་གཅིག་ཕྱག་གཉིས་པ༔ ཕྱག་གཡས་ཤེས་རབ་རལ་གྲི་བསྣམས༔ ཕྱག་གཡོན་གླེགས་བམ་སྙན་ཐད་འཛིན༔ ཞབས་གཉིས་སྐྱིལ་ཀྲུང་པད་ཟླར་བཞུགས༔ ལོངས་སྤྱོད་རྫོགས་པའི་ཆས་ཀུན་རྫོགས༔ འོད་གསལ་རིག་པའི་རྩལ་སྣང་ཀུན༔ བློ་འདས་ཕྱག་རྒྱ་ཆེན་པོའི་གར༔ དག་པ་མཉམ་ཉིད་ཀློང་དུ་གསལ༔ ཐུགས་ཀར་གསེར་འཁོར་དབུས་སུ་ནི༔ དྷཱིཿམཐར་ཨ་ར་པ་ཙའི་སྔགས༔ གཡས་སུ་འཁོར་ལས་འོད་ཟེར་ ༣༢༩༽འཕྲོས༔ རྒྱལ་མཆོད་འགྲོ་བའི་སྒྲིབ་པ་སྦྱངས༔ སྣང་གྲགས་ལྷ་སྔགས་ཆོས་སྐུའི་ངང༔ འཛིན་མེད་རིག་པའི་རང་བཞིན་དུ༔ བསམ་བརྗོད་བྲལ་བ་འཇམ་དཔལ་དབྱངས༔ དོན་དམ་ལྷ་དང་དབྱེར་མེད་པ༔ ཁྱེར་སོ་གསུམ་ལྡན་ངང་དུ་བཟླ༔ ཨོཾ་ཨ་ར་པ་ཙ་ན་དྷཱིཿ ཅེས་པ་བརྒྱ་སྟོང་ཁྲི་འབུམ་བཟླ༔ དོན་དམ་རྒྱལ་བའི་རང་ཞལ་མཇལ༔ ཤེས་རབ་བློ་གྲོས་སྤོབས་པ་ཐོབ༔ མཁྱེན་རབ་སྣང་བའི་སྒྲོན་མེ་སྦར༔ མི་ཤེས་མུན་པའི་སྨག་རུམ་གསལ༔ ཐེ་ཚོམ་མེད་དོ་ས་མ་ཡ༔ དེ་ནས་མཆོད་ཅིང་བསྟོད་པ་ནི༔ ཨོཾ་ཨཱརྻ་མཉྫུ་ཤྲཱི་ས་པཱ་རི་ཝ་ར་ཨརྒྷཾ་སོགས། ཤཔྡ་སརྦ་གུ་ཧྱ་པཱུ་ཛ་ཧོཿ ཧཱུྃ་ཧྲཱིཿ ཤེས་རབ་བློ་གྲོས་པདྨ་རྒྱས་པའི་སྟེང༔ མཁྱེན་བརྩེའི་ཡེ་ཤེས་འོད་ཟེར་དཀྱིལ་འཁོར་རྒྱས༔ མ་རིག་མུན་པའི་སྨག་རུམ་སེལ་བའི་སྐུ༔

མགོན་པོ་ཀུན་གཟིགས་འཇམ་དཔལ་ལྷ་ལ་བསྟོད༔ ཅེས་པ་འདི་ཡང་པདྨ་ཐུབ་བསྟན་བཟང་པོའི་བསྐུལ་ངོ་མ་ལྡོག་ཙམ་དུ་བདེ་བའི་རྡོ་རྗེས་བྲིས་པ་དགེའོ།། ༈ དགེ་བསྔོ་བྱ་ཞིང་སྨོན་ལམ་ནི༔ ཧོཿ གུར་གུམ་མདོག་འཆང་མཚན་དཔེ་རབ་རྫོགས་པ༔ དྲན་པ་ཙམ་གྱིས་མུན་པ་ཀུན་ལས་གྲོལ༔ མཁྱེན་གཟིགས་ ༣༣༠༽མངའ་བདག་ཁྱེད་ལ་གསོལ་བ་འདེབས༔ ཤེས་རབ་སྣང་བ་རྒྱས་པར་བྱིན་གྱིས་རློབས༔ བློ་གྲོས་སྤོབས་པ་ཐོབ་པར༴ མཁྱེན་བརྩེའི་ཡེ་ཤེས་འབར་བར༴ དབུ་མགྲིན་རྩ་མདུད་གྲོལ་བར༴ མ་བཅོས་དགོངས་ཀློང་གྲོལ་བར༴ ཤེས་བྱའི་ཆོས་ཀུན་མ་ལུས་ཁོང་ཆུད་ནས༔ རྒྱལ་ཀུན་ཐུགས་དགོངས་རྫོགས་ནས་འགྲོ་བ་ཡི༔ མ་རིག་གཏི་མུག་མུན་པ་རབ་བསལ་ནས༔ མགོན་པོ་འཇམ་པའི་དབྱངས་ཀྱི་ཞབས་དྲུང་དུ༔ བདག་སོགས་འཁོར་གྱི་ཐོག་མར་སྐྱེ་བར་ཤོག༔ ས་བཅུ་ལམ་ལྔའི་ཡོན་ཏན་རབ་རྫོགས་ནས༔ སྤྲུལ་པས་ཁམས་གསུམ་འཁོར་བ་མ་སྟོངས་བར༔ འགྲོ་བ་སེམས་ཅན་ཀུན་གྱི་དོན་བྱེད་དུ༔ གཟུགས་སྐུའི་རྣམ་པ་ཆུ་ཟླ་ཇི་བཞིན་སྤྲུལ༔ བསྡུ་དངོས་བཞི་ཡིས་འགྲོ་བ་འདྲེན་ནུས་ཤོག༔ རང་བྱུང་རིག་པ་ཀ་དག་རྩ་བ་བྲལ༔ མ་རིག་དབང་གིས་གཟུང་འཛིན་འཁོར་བར་འཁྱམས༔ གཟུང་འཛིན་རང་གྲོལ་རང་རིག་ངོ་བོ་མཐོང༔ སྐྱེ་མེད་ཆོས་སྐུའི་དབྱིངས་སུ་གྲོལ་བར་ཤོག༔ འོད་གསལ་སྣང་བ་མ་འགགས་ལྷུན་གྲུབ་ལ༔ ཕྱོགས་དང་རིས་སུ་བཅད་ནས་ཞེན་པས་བཟུང༔ ཞེན་འཛིན་རང་གྲོལ་རིག་སྟོང་ཆེན་པོར་མཐོང༔ འགགས་མེད་གསལ་སྟོང་ལོངས་སྐུར་གྲོལ ༣༣༡༽བར་ཤོག༔ ཐུགས་རྗེའི་རྩལ་སྣང་སྟོང་གསལ་འགགས་པ་མེད༔ ཉོན་ཤེས་སྒྲིབ་པས་བག་ཆགས་ལས་ལ་གོལ༔ ཉོན་མོངས་རང་གྲོལ་ཡེ་ཤེས་མངོན་གྱུར་ནས༔ ཐུགས་རྗེ་ཀུན་ཁྱབ་སྤྲུལ་སྐུར་གྲོལ་བར་ཤོག༔ རང་སྣང་དག་པ་འོག་མིན་དོན་གྱི་གནས༔ ཡོན་ཏན་ལྔ་ལྡན་ཞིང་ཁམས་བསམ་མི་ཁྱབ༔ རྒྱལ་ཀུན་སྨོན་ལམ་ཡོངས་གྲུབ་དག་པའི་ཞིང༔ ཡོན་ཏན་བསམ་འདས་ཡིད་འོང་བཀོད་པ་མཛེས༔ བདག་སོགས་འབྲེལ་བཅས་འགྲོ་བ་མ་ལུས་ཀུན༔

དག་པའི་ཞིང་མཆོག་དེ་རུ་སྐྱེ་བར་ཤོག༔ སྐྱེ་བ་ཀུན་ཏུ་མགོན་པོ་འཇམ་དཔལ་དང༔ འབྲལ་མེད་ལྷག་པའི་ལྷ་མཆོག་ཞལ་མཐོང་ནས༔ གཟུངས་དང་ཏིང་འཛིན་སྤོབས་པ་བློ་གྲོས་རྒྱས༔ ཤེས་རབ་མཁྱེན་བརྩེའི་ཡེ་ཤེས་འོད་ཟེར་འབར༔ མ་རིག་འགྲོ་ཁམས་སྒྲོལ་བའི་དེད་དཔོན་ཤོག༔ དཀོན་མཆོག་རྩ་གསུམ་བདེན་པ་བསླུ་མེད་དང༔ ཆོས་ཉིད་རྣམ་དག་དོན་དམ་བདེན་པའི་སྟོབས༔ བདག་ཅག་ལྷག་བསམ་སྨོན་ལམ་རྣམ་དག་མཐུས༔ མྱུར་དུ་མ་ལུས་ཡོངས་སུ་འགྲུབ་གྱུར་ཅིག༔ ཏདྱ་ཐཱ་པཉྩ་དྲྀ་ཡ་ཨ་ཝ་བོ་དྷཱ་ན་ཡེ་སྭཱ་ཧཱ༔ ཅེས་པ་འདི་ཡང་རང་ལོ་ཉེར་བརྒྱད་ལོར་མགོན་པོ་ ༣༣༢༽འཇམ་དབྱངས་ཀྱི་ཞལ་གཟིགས་སྐབས་བདག་བདེ་ཆེན་བདེ་བའི་རྡོ་རྗེས་བསྟན་འགྲོར་ཕན་ཕྱིར་སྨོན་ལམ་བཏབ་པ་དགེ༔ ཆོས་ཉིད་མཁའ་འགྲོའི་གསང་མཛོད་ལས༔ འཇམ་དབྱངས་སྒྲུབ་ཐབས་ཨ་ཏིའི་ལུགས་སྤྲོས་མེད་རྒྱུན་ཁྱེར་བཞུགས༔ ན་མོ༔ སྐྱེ་མེད་དོན་དམ་ལྷ་ལ་སྐྱབས་སུ་མཆི༔ རང་གྲོལ་ཡེ་ཤེས་རྟོགས་པར་སེམས་བསྐྱེད་དོ༔ ཨཱཿ རྣམ་ཀུན་མཆོག་ལྡན་དོན་དམ་ཀློང༔ གསལ་མདངས་མ་འགགས་ཀུན་ཏུ་གཟིགས༔ ཟང་ཐལ་རྒྱ་ཡན་འཇམ་དཔལ་དབྱངས༔ ཞལ་ཕྱག་མཚན་མ་བྲལ་བའི་ལྷ༔ བསམ་བརྗོད་བྲལ་བ་ཀ་དག་ཆེ༔ རང་རིག་སྐྱེ་མེད་ལྷའི་དཀྱིལ་འཁོར༔ གཤིས་ལུགས་མ་བཅོས་སོ་མའི་ངང༔ འཁྱེར་སོ་གསུམ་ལྡན་ངང་དུ་བཟླས༔ ཨོཾ་ཨ་ར་པ་ཙ་ན་དྷཱིཿཨཱཿ ཅེས་པ་རླུང་སེམས་གཅིག་དྲིལ་ངང༔ ཡིད་བཟླས་བྱ་ཞིང་དབྱིངས་སྣང་འདྲེས༔ དོན་དམ་ལྷ་ཞལ་མཇལ་ནས་ཀྱང༔ ཀ་དག་རིག་པའི་བཙན་ས་ཟིན༔ ཐེ་ཚོམ་མེད་དོ་ས་མ་ཡ༔ དྲེགས་པ་རྣམ་གསུམ་གཉེར་གྱིས་ཤིག༔ སྐུ་གསུང་ཐུགས་ཀྱི་རྒྱ་ཡོད་དོ༔ སྐལ་ལྡན་རྣམས་དང་འཕྲད་པར་ཤོག༔ ལོག་ལྟ་ཅན་ལ་གུ་ཧྱ་རྒྱ༔ ༔ ཅེས་པ་འདི་ཡང་སྔགས་བཙུན་ཙྪེད་ཀས་བསྐུལ་ངོ་མ་ལྟོག་ཙམ་དུ་སྤྲང་ཐ་ཤལ་བ་སུ་ཁ་ ༣༣༣༽བཛྲ་གྱིས་བྲིས་པའོ།། ༈ ཆོས་ཉིད་མཁའ་འགྲོའི་གསང་མཛོད་ལས༔ འཇམ་དཔལ་མངོན་རྟོགས་བསྡུས་པ་བཞུགས་སོ༔ ན་མོ༔ བླ་མ་མགོན་པོ་ཀུན་གཟིགས་མཆོག༔

བདག་ནི་གུས་པས་སྐྱབས་སུ་མཆི༔ འགྲོ་རྣམས་མ་རིག་ལས་སྒྲོལ་ཕྱིར༔ བྱང་ཆུབ་མཆོག་ཏུ་སེམས་བསྐྱེད་དོ༔ ཨཱཿ ཆོས་ཀུན་མི་དམིགས་བསམ་བརྗོད་བྲལ༔ འཛིན་མེད་རང་གསལ་སྙིང་རྗེའི་ངང༔ ཐུགས་རྗེའི་སྒྱུ་འཕྲུལ་རོལ་པ་ལས༔ སྐད་ཅིག་རང་རིག་དྷཱིཿཡིག་ནི༔ ཡོངས་གྱུར་རྗེ་བཙུན་འཇམ་དཔལ་ནི༔ གུར་གུམ་མདོག་ཅན་ཞལ་གཅིག་པ༔ ཕྱག་གཉིས་གཡས་པས་རལ་གྲི་འཛིན༔ གཡོན་པས་ཨུཏྤལ་གླེགས་བམ་བསྣམས༔ དར་དང་རཏྣ་རིན་ཆེན་དང༔ ལོངས་སྤྱོད་རྫོགས་པའི་ཆས་ཀུན་སྤྲས༔ ཞབས་གཉིས་རྡོ་རྗེའི་སྐྱིལ་ཀྲུང་གིས༔ པདྨ་ཐབས་ཤེས་གདན་ལ་བཞུགས༔ འཇའ་འོད་ལྔ་ལྡན་ཟེར་ཀློང་དུ༔ སྣང་ལ་རང་བཞིན་མེད་པར་གསལ༔ དམ་ཡེ་དབྱེར་མེད་རོ་གཅིག་གྱུར༔ ཐུགས་ཀར་གསེར་འཁོར་རྩིབས་ལྔའི་ལྟེར༔ དྷཱིཿམཐར་རྩ་བའི་སྔགས་ཀྱིས་བསྐོར༔ རྒྱལ་ཀུན་མཁྱེན་བརྩེའི་ཡེ་ཤེས་ཀྱི༔ བྱིན་རླབས་ཐུགས་རྗེ་ནུས་མཐུ་ཀུནཿ འོད་ ༣༣༤༽ཟེར་རྣམ་པར་བསྡུས་ནས་ཀྱང༔ ཐུགས་ཀའི་སྔགས་ཕྲེང་ཉིད་ལ་ཐིམ༔ ཤེས་རབ་བློ་གྲོས་མཆོག་ཐོབ་གྱུར༔ ཨོཾ་ཨ་ར་པ་ཙ་ན་དྷཱིཿསྭཱ་ཧཱ༔ ཅེས་པ་བརྒྱ་སྟོང་ཁྲི་འབུམ་བཟླས༔ ཤེས་རབ་ཡེ་ཤེས་ཐོབ་པར་ངེས༔ ས་མ་ཡ༔ རྒྱ་རྒྱ་རྒྱ༔ ༔ ཅེས་པའང་སུ་ཁ་བཛྲ་གྱི་བརྫུན་རིས་སོ།། ཉེར་སྤྱོད་ཀྱིས་མཆོད་ལ༔ བཀོད་པ་ནི༔ ཧྲཱིཿ ཤེས་རབ་མངའ་མཛད་བླ་མ་འཇམ་དཔལ་དབྱངས༔ བདག་ནི་སྒོ་གསུམ་གུས་པ་ཆེན་པོ་ཡིས༔ སྐུ་གསུང་ཐུགས་ཡོན་ཕྲིན་ལས་ལྔ་ལ་བསྟོད༔ མ་རིག་གཉིས་འཛིན་འཁྲུལ་སྣང་དབྱིངས་སུ་བཤགས༔ བློ་གྲོས་སྤོབས་པའི་དངོས་གྲུབ་བདག་ལ་སྩོལ༔ དགེ་བས་བདག་གཞན་འགྲོ་བ་སེམས་ཅན་ཀུན༔ མ་རིག་བློ་ཡི་མུན་པ་ཀུན་བསལ་ནས༔ མགོན་པོ་ཀུན་གཟིགས་གོ་འཕང་མཆོག་ཐོབ་ཤོག༔ སུ་ཁ་བཛྲ་གྱིས་སོ།། དྷཱི༔ མགོན་པོ་ཀུན་མཁྱེན་འཇམ་དཔལ་དབྱངས༔ ཤེས་རབ་ཡེ་ཤེས་ཇི་སྙེད་གཟིགས༔ གཟུངས་སྤོབས་བློ་གྲོས་གཏེར་ལ་དབང༔ དཔའ་བོ་འཇིག་རྟེན་གསུམ་ལས་རྒྱལ༔ འཇམ་དཔལ་ཡེ་ཤེས་སེམས་དཔར་འདུད༔ བདག་བློའི་མུན་པ་རབ་བསལ་ནས༔

བློ་གྲོས་སྤོབས་པའི་དངོས་གྲུབ་སྩོལ༔ ༣༣༥༽ཨ་ར་པ་ཙ་ན་དྷཱི་སིདྡྷི་སྭཱ་ཧཱ༔ སྣང་བ་ཐབས་ཀྱི་དཀྱིལ་འཁོར་དུ༔ འཁོར་འདས་ཆོས་ཀུན་གཉིས་མེད་རྫོགས༔ ཟུང་འཇུག་སྣང་རྟོག་ལྷའི་ཕྱག་རྒྱར༔ ཡོངས་གྲུབ་ངོ་བོར་རྫོགས་སངས་རྒྱས༔ དེར་བརྩོན་གྲུབ་གཉིས་དངོས་གྲུབ་ཐོབ༔ ཐེ་ཚོམ་མེད་དོ་ས་མ་ཡ༔ རྒྱ་རྒྱ་རྒྱ༔ བརྡ་ཐིམ༔ ༔ ཅེས་པའང་ཆོས་ཀྱི་བདག་པོ་དམ་པ་གང་གིས་བསྐུལ་ངོར་རྟེན་འབྲེལ་དགོས་ཆེད་དང་བསྟུན་ཏེ་དུས་མཐའི་གཏེར་མིང་འཛིན་པ་ཀུན་བཟང་བདེ་སྐྱོང་དབང་མོས་བྲིས་པའོ།། དྷཱི༔ བླ་མ་ཀུན་གཟིགས་སྨྲ་བའི་དབང༔ བདག་ནི་གུས་པས་གསོལ་བ་འདེབས༔ མ་རིག་མུན་པ་ཀུན་བསལ་ནས༔ བློ་གྲོས་སྤོབས་པའི་དངོས་གྲུབ་སྩོལ༔ ཨོཾ་ཨ་ར་པ་ཙ་ན་དྷཱི༔ པྲཛྙཱ་ཝརྡྷཱ་ནི་སྭཱ་ཧཱ༔ ཟས་ཀྱི་སྐྱོན་སྤངས་ཐོ་རངས་དུས༔ བདུན་ནམ་ཉེར་གཅིག་བཟླས་པ་ཡིས༔ ཤེས་རབ་སྤེབས་པ་ཐོབ་པར་ངེས༔ ཐེ་ཚོམ་མེད་དོ་ས་མ་ཡ༔ ཅེས་རང་སློབ་ཐུབ་བཟང་ངོར་སྤྲང་མོ་སུ་ཁ་བཛྲ་གྱིས་བྲིས་པའོ།། དགེའོ།། ༣༣༦༽