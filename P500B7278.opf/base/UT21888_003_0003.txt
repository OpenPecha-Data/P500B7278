༡༡༽ ཆོས་ཉིད་མཁའ་འགྲོའི་ཐུགས་ཐིག་ལས༔ ཕུར་སྒྲུབ་བདུད་ལས་རྣམ་རྒྱལ་མཚོ་རྒྱལ་ཐུགས་བཅུད་བཞུགས༔ ༡༢༽ ན་མོ་པདྨ་ཀཱ་ར་ཡེ༔ རང་རིག་སྐུ་གསུམ་དབྱེར་མེད་པ༔ ཐོད་ཕྲེང་རྩལ་ལ་གུས་པས་འདུད༔ ཕྱི་རབས་སྐལ་ལྡན་ལས་འཕྲོ་ཅན༔ ཟབ་མོ་གཏེར་ལ་སྤྱོད་པའི་ཚེ༔ དུས་ངན་དབང་གིས་བར་ཆད་མང༔ དེ་ཚེ་དེ་ཡི་ཆ་རྐྱེན་དུ༔ ཕུར་སྒྲུབ་བདུད་ལས་རྣམ་རྒྱལ་བསྟན༔ ས་མ་ཡ༔ རྐྱེན་བྲལ་ཡིད་དྭངས་འཚེ་བ་བྲལ༔ བྱིན་ཆགས་བཀོད་ལེགས་དབེན་པའི་གནས༔ གྲོགས་དང་མཁོ་བའི་ཡོ་བྱད་བསགས། རབ་ནི་རྡུལ་ཚོན་འབྲིང་རས་བྲིས༔ ཡང་ན་གཏོར་མ་ལྷ་གྲངས་སམ༔ ཕུར་སྒྲུབ་དག་ལ་བརྟེན་ཀྱང་རུང༔ དེ་དག་ཕྱི་ནང་མཆོད་པས་བསྐོར༔ དཀར་དམར་གཉིས་ལྷར་ཕྲིན་ལས་བཅོལ༔ དེ་ནས་བདེ་བའི་སྟན་ལ་འཁོད༔ བརྒྱུད་པའི་བླ་མར་གསོལ་བཏབ་མཐར༔ དེ་དག་འོད་ཞུ་རང་ཉིད་ཀྱི༔ སྨིན་ ༡༣༽མཚམས་ནས་ཞུགས་རང་ལ་ཐིམ༔ རང་ཉིད་རྡོ་རྗེ་སེམས་དཔར་གསལ༔ གནས་ཁང་ཡོ་བྱད་ཇི་སྙེད་ཀུན༔ བྱིན་བརླབས་རྣམ་དག་ཞིང་དུ་གྱུར༔ ཚོགས་ཞིང་སྤྱན་དྲངས་འདུན་མཁར་བསྐྱེད༔ སྒོ་གསུམ་དད་པས་ཚིག་འདི་བརྗོད༔ དང་པོ་སྐྱབས་སུ་འགྲོ་བ་ནི༔ ན་མོ༔ བླ་མེད་བླ་མ་ཡི་དམ་ལྷར༔ མཁའ་འགྲོ་ཆོས་སྐྱོང་ཡོངས་འདུས་དཔལ༔ རྡོ་རྗེ་ཕུར་པའི་དཀྱིལ་འཁོར་ལ༔ བྱང་ཆུབ་བར་དུ་སྐྱབས་སུ་མཆི༔ ལན་གསུམ་དང་སེམས་བསྐྱེད་ནི༔ ཧོཿ མ་གྱུར་མཁའ་མཉམ་སེམས་ཅན་ཀུན༔ རྣམ་མཁྱེན་རྫོགས་པའི་སངས་རྒྱས་ཕྱིར༔ བདག་གིས་རིམ་གཉིས་ལམ་བསྒོམ་ནས༔ འཁོར་བ་དོང་སྤྲུགས་དཔལ་ཐོབ་ཤོག༔ ལན་གསུམ་བརྗོད་མཐར་ ༡༤༽ ཡན་བདུན་ནི༔ ན་མོ༔ དཔལ་ཆེན་ལྷ་ཚོགས་དཀྱིལ་འཁོར་དུ༔ སྒོ་གསུམ་གུས་པས་ཕྱག་འཚལ་ལོ༔ དངོས་འབྱོར་ཡིད་སྤྲུལ་མཆོད་པ་འབུལ༔ དུས་གསུམ་བསགས་པའི་སྡིག་སྒྲིབ་བཤགས༔ དགེ་ཚོགས་ཀུན་ལ་རྗེས་ཡི་རངས༔ ཐེག་གསུམ་ཆོས་འཁོར་བསྐོར་བར་བསྐུལ༔ དམ་པ་མྱ་ངན་མི་འདའ་བཞུགས༔ དགེ་ཚོགས་འགྲོ་བ་ཡོངས་ལ་བསྔོ༔ བླ་མེད་བྱང་ཆུབ་མྱུར་ཐོབ་ཤོག༔ ཅེས་བརྗོད་བགེགས་འདུལ་དཔའ་བོའི་སྐུ༔

དམར་ནག་ཞལ་གཅིག་ཕྱག་གཉིས་པ༔ དབྱུུག་ཏོ་དང་ནི་ཐོད་ཕྲག་འཛིན༔ ཁྲོ་བོའི་ཆས་རྫོགས་གར་དགུར་ལྡན༔ རྟ་མགོ་ལྗང་ཞུར་རྟ་སྐད་འཚེར༔ བགེགས་རྣམས་ཟིལ་གྱིས་གནོན་པར་བསྒོམས༔ དེ་ནས་བགེགས་ལ་བཀའ་བསྒོ་ནི༔ ཧཱུྃ་ཧཱུྃ་ཧཱུྃ༔ ང་ནི་དཔལ་ཆེན་པདྨ་ཧེ་རུ་ཀ༔ ང་ནི་ཡི་དམ་ཡོངས་འདུས་དྲག་པོའི་སྐུ༔ ཉོན་ཅིག་ལན་ཆགས་གདོན་བགེགས་འབྱུང་པོའི་ཚོགས༔ འདོད་ཡོན་ལྔ་ལྡན་གཏོར་མ་འདི་ལོངས་ལ༔ གསང་སྔགས་སྒྲུབ་པའི་གནས་འདིར་མ་འདུག་པར༔ སོ་སོ་རང་རང་གནས་སུ་ཕྱིར་དེངས་ཤིག༔ གལ་ཏེ་མི་འགྲོ་བཀའ་ལས་འདའ་བྱེད་ན༔ རྡོ་རྗེ་འབར་བའི་སྤྲུལ་པ་ཁྲོ་ཚོགས་དང༔ མེ་དཔུང་མཚོན་ཆའི་ཕོ་ཉ་སྐར་ལྟར་འཁྲིགས༔ ལུས་ངག་རྡུལ་བརླག་རྡུལ་ཕྲན་བཞིན་དུ་ ༡༥༽བཤིག༔ གནས་འདིར་མ་འདུག་ད་ལྟ་ཕྱིར་དེངས་ཤིག༔ ཧཱུྃ་ཧཱུྃ་ཧཱུྃ༔ ཨུ་ཙ་ཏ་ཡ་ཕཊ༔ ཅེས་དངཿཧཱུྃ་བཞི་དྲག་སྔགས་སོགས་ཀྱིས་བསྐྲད༔ དེ་ནས་སྲུང་གུར་བསྒོམ་པ་ནི༔ ཧཱུྃ་ཧྲཱིཿ རང་ཉིད་ཐུགས་ལས་འཕྲོས་པ་ཡི༔ སྤྲུལ་པ་ཐུན་མཚོན་ཕོ་ཉ་རྣམས༔ ཚུར་འདུས་སྲུང་བའི་གུར་ཁང་ནི༔ འཁོར་ལོ་རྡོ་རྗེ་རིན་པོ་ཆེ༔ པདྨ་རྒྱ་གྲམ་མེ་རླུང་མཚོ༔ སྲུང་བའི་འཁོར་ལོར་ལྷུན་གྱིས་གྲུབ༔ བྷྲཱུྃ་བཛྲ་རཀྵ་རཀྵ་ཧཱུྃ༔ ཅེས་བརྗོད་ནས་སྲུང་བའི་འཁོར་ལོས་མཚམས་བཅད་པས་བགེགས་དང་ལོག་འདྲེན་ཐམས་ཅད་ཉེ་བར་མི་ནུས་པའི་ནང་དུ་བདག་དང་བསྲུང་བྱ་ཐམས་ཅད་ཡི་དམ་ལྷའི་ང་རྒྱལ་གྱིས་གནས་པར་བསམ༔ དེ་ནས་བྱིན་ཆེན་དབབ་པ་ནི༔ ཧཱུྃ་ཧྲཱིཿ མི་གནས་ཆོས་སྐུའི་ཕོ་བྲང་ནས༔ ཆོས་སྐུ་ཀུན་བཟང་ཡབ་ཡུམ་ལ༔ དགོངས་བརྒྱུད་རིག་འཛིན་ཚོགས་ཀྱིས་བསྐོར༔ གནས་འདིར་སྤྱན་འདྲེན་བྱིན་ཆེན་ཕོབས༔ ལྷུན་གྲུབ་ལོངས་སྐུའི་ཞིང་ཁམས་ནས༔ བཅོམ་ལྡན་རྒྱལ་བ་རིགས་ལྔ་ལཿ བརྡ་བརྒྱུད་རིག་འཛིན་ཚོགས་ཀྱིས་བསྐོར༔ གནས་འདིར་སྤྱན་འདྲེན༴ མི་མཇེད་སྤྲུལ་པའི་ཞིང་ཁམས་ནས༔ དགའ་རབ་ཤྲཱི་སེང་པདྨ་འབྱུང༔ སྙན་བརྒྱུད་རིག་འཛིན་ཚོགས་ཀྱིས་བསྐོར༔ གནས་འདིར་སྤྱན་འདྲེན༴

འོད་གསལ་ལྷུན་གྲུབ་ཕོ་བྲང་ ༡༦༽ནས༔ རྒྱལ་ཡུམ་ཡེ་ཤེས་མཚོ་རྒྱལ་ལ༔ གནས་གསུམ་དཔའ་བོ་མཁའ་འགྲོས་བསྐོར༔ གནས་འདིར་སྤྱན་འདྲེན༴ སྤྱི་གཙུག་བདེ་ཆེན་འཁོར་ལོ་ནསཿ རིག་འཛིན་པདྨ་ལས་འབྲེལ་ལ༔ རྩ་བརྒྱུད་བླ་མའི་ཚོགས་ཀྱིས་བསྐོར༔ གནས་འདིར་སྤྱན་འདྲེན༴ དཀྱིལ་འཁོར་མངའ་བདག་ཧེ་རུ་ཀ༔ རྡོ་རྗེ་གཞོན་ནུ་ཡབ་ཡུམ་ལ༔ རིགས་བཞི་ཁྲོ་བཅུ་ཟ་གསོད་དང༔ ཡི་དམ་རྒྱ་མཚོའི་ཚོགས་ཀྱིས་བསྐོར༔ གནས་འདིར་སྤྱན་འདྲེན༴ གནས་ཡུལ་དུར་ཁྲོད་ལ་སོགས་ནས༔ མཁའ་འགྲོ་ཆོས་སྐྱོང་དམ་ཅན་རྣམས༔ གནས་འདིར་སྤྱན་འདྲེན༴ གནས་དང་སྒྲུབ་ཁང་སྒྲུབ་པའི་རྫས༔ ཞིང་དང་གཞལ་ཡས་བདུད་རྩིར་རློབས༔ སྒྲུབ་པའི་རྣལ་འབྱོར་མཆེད་ལྕམ་དྲལ༔ དཔའ་བོ་དཔའ་མོར་བྱིན་གྱིས་རློབས༔ གནས་མཆོག་འདིར་རུ་བྱིན་ཕོབས་ལ༔ སྒྲུབ་མཆོག་རྣམས་ལ་དངོས་གྲུབ་སྩོལ༔ མཆོག་དང་ཐུན་མོང་བྱིན་ཆེན་ཕོབས༔ བཛྲ་ས་མ་ཡ་ཛ་ཛཿ ཨེ་ཨ་རལླི་ཕེཾ་ཕེཾཿ ཨ་བེ་ཤ་ཡ་ཨ་ཨ༔ ཅེས་བརྗོད་པས་རྒྱལ་བ་རྣམས་ཀྱི་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའི་དབང་བྱིན་དངོས་གྲུབ་ཐམས་ཅད་འོད་ཕུང་ཁ་དོག་ལྔ་ལྡན་གྱི་རྣམ་པར་བྱུང་ནས་བདག་དང་སྒྲུབ་རྫས་རྣམས་སུ་ཐིམ་པས་སྐུ་གསུམ་མཉམ་སྦྱོར་ཆེན་པོར་གྲོལ་བར་བསམ་མོ༔ དེ་ནས་མཆོད་རྫས་བྱིན་བརླབ་ནི༔ ཨོཾ་ཨཱཿཧཱུྃ༔ སྣང་ ༡༧༽སྲིད་འདོད་ཡོན་མཆོད་པའི་སྤྲིན༔ མི་ཟད་ནམ་མཁའ་མཛོད་དུ་སྤེལ༔ ཏིང་འཛིན་ཡིད་སྤྲུལ་ལྷ་མོ་ཡིས༔ གར་སྟབས་འཇོ་སྒེག་རྣམ་འགྱུར་གྱིས༔ དཀྱིལ་འཁོར་ལྷ་ཚོགས་མཉེས་པའི་རྫས༔ རབ་འབྱམས་ཞིང་ཀུན་ཡོངས་ཁྱབ་སྤེལ༔ ཨོཾ་བཛྲ་ཨརྒྷཾ་སོགས། ཤཔྡ་རཱུ་པ་སོགས། དྷརྨ་སརྦ་པཉྩ་ཨ་མྲྀ་ཏ་བ་ལིཾ་ཏ་རཀྟ་བོ་དྷི་ཙིཏྟ་ཨཱཿཧཱུྃ༔ ཞེས་བརྗོད་པས་རང་གི་ཐུགས་ཀ་ནས་ཡི་གེ་རཾ་ཡཾ་ཁཾ་དང་ཨོཾ་ཨཱཿཧཱུྃ་རྣམས་འཕྲོས་པསཿ མེས་གཉིས་འཛིན་གྱི་རྟོག་པ་བསྲེགས༔ རླུང་གི་དངོས་པོར་འཛིན་པའི་བག་ཆགས་གཏོར༔ ཆུས་དྲི་མ་ཐམས་ཅད་བཀྲུས་པར་བསམ༔

འབྲུ་གསུམ་གྱིས་དངོས་སུ་འབྱོར་པའི་མཆོད་པ་ཕྱི་ནང་གསང་བ་ཡང་གསང་དེ་ཁོ་ན་ཉིད་ཀྱི་མཆོད་པ་སོགས་ཡིད་ཀྱིས་འཕགས་པ་ཀུན་ཏུ་བཟང་པོའི་མཆོད་པའི་སྤྲིན་རྒྱ་མཚོར་སྤྲུལ་ནས་སྐུ་གསུང་ཐུགས་ཀྱི་བདུད་རྩིའི་རང་བཞིན་དུ་བརླབས་པར་བསམ་མོཿ དེ་དག་སྔོན་འགྲོའི་ལས་རིམ་མོ༔ ས་མ་ཡ༔ དེ་ནས་དངོས་གཞི་བསྒོམ་པ་ནི༔ ཨཱཿ ཆོས་རྣམས་སྟོང་པ་དེ་བཞིན་ཉིད༔ ཀུན་སྣང་འགྲོ་ལ་སྙིང་རྗེར་བརྡལ༔ རིག་པ་རྒྱུ་ཡི་ཡི་གེ་ཧཱུྃ༔ དེ་ལས་འོད་ཟེར་རབ་འཕྲོས་པས༔ འབྱུང་བ་རིམ་བརྩེགས་རི་རབ་དང༔ སྲ་མཁྲེགས་རྡོ་རྗེ་བྲག་ཆེན་སྟེང༔ དུར་ཁྲོད་བརྒྱད་ཀྱིས་བསྐོར་བའི་དབུས༔ ༡༨༽ ཧཱུྃ་ལས་བྷྲཱུྃ་འཕྲོས་ཡོངས་གྱུར་པ༔ རབ་འཇིགས་དྲག་པོའི་གཞལ་ཡས་ཁང༔ རྒྱན་དང་བཀོད་པ་ཡོངས་རྫོགས་ཤིང༔ ཕྱི་ནང་རིམ་པ་གཉིས་སུ་གྲུབ༔ མཐིང་ནག་གྲུ་གསུམ་འབར་བའི་དབུས༔ གནམ་ལྕགས་འཁོར་ལོ་རྩིབས་བཅུ་དང༔ རྩིབས་བཞི་མུ་ཁྱུད་དང་བཅས་སྟེང༔ བྱོལ་སོང་གཙོ་བརྒྱད་ཀྱིས་བཏེགས་ཁྲིར༔ པད་ཉི་བདུད་བཞི་བསྣོལ་བའི་སྟེང༔ དབྱིངས་ནས་ས་བོན་གདན་ལ་བབས༔ དེ་ལས་འོད་འཕྲོས་དོན་གཉིས་བྱས༔ ཚུར་འདུས་ཡོངས་སུ་གྱུར་པ་ལས༔ དཔལ་ཆེན་རྡོ་རྗེ་གཞོན་ནུའི་སྐུ༔ མཐིང་ནག་ཞལ་གསུམ་ཕྱག་དྲུག་པ༔ གཡས་ཞལ་དཀར་ལ་གཡོན་ཞལ་དམར༔ སྤྱན་དགུ་སྡང་མིག་གཡོ་ཞིང་འཁྲུགས༔ ཞལ་གདངས་ལྗགས་འདྲིལ་མཆེ་བ་གཙིགས༔ སྨ་ར་སྨིན་མར་མེ་འོད་འཕྲོ༔ ཕྱག་དྲུག་གཡས་གཉིས་གསེར་རྡོ་རྗེ༔ རྩེ་དགུ་དང་ནི་རྩེ་ལྔ་གདེངས༔ གཡོན་གཉིས་མེ་དཔུང་ཁ་ཊཱཾ་འཛིན༔ མཐའ་གཉིས་འོག་ཏུ་ཕུར་བུ་འདྲིལ༔ དབུ་སྐྲ་དམར་སེར་གྱེན་དུ་བརྫེས༔ ཐོད་སྐམ་ལྔ་ཡི་དབུ་རྒྱན་དང༔ རིན་ཆེན་རྩེ་བྲན་འོད་དུ་འབར༔ སྙན་གཉིས་རིན་ཆེན་ཝང་མིག་མཛེས༔ སྐུ་སྟོད་ ༡༩༽ གླང་ཆེན་ལྤགས་པ་དང༔ རྡོ་རྗེ་རིན་ཆེན་གཤོག་པ་གདེངས༔ རྐེད་པར་ཞིང་ཆེན་གཡང་གཞི་དང༔ སྐུ་སྨད་སྟག་ལྤགས་ཤམ་ཐབས་བཀླུབས༔ མི་མགོ་ལྔ་བཅུའི་དོ་ཤལ་དང༔ སྦྲུལ་རིགས་ལྔ་ཡིས་ཕྱག་ཞབས་སྤྲས༔

དཔལ་དང་དུར་ཁྲོད་ཆས་རྣམས་རྫོགས༔ སྒེག་དཔའ་འཇིགས་རུང་རྔམས་ཤིང་གཤེ༔ སྙིང་རྗེ་རྔམས་ཞི་དཔལ་དང་ལྡན༔ ཞབས་བཞི་འདོར་སྟབས་བདུད་བཞི་མནན༔ ཡེ་ཤེས་མི་དཔུང་འཁྱིལ་ཀློང་བཞུགས༔ བདེ་སྟོང་གཉིས་སུ་མེད་པའི་ཕྱིར༔ པང་གཡོན་འཁོར་ལོ་རྒྱས་འདེབས་མ༔ མཐིང་སྐྱ་ཞལ་གཅིག་ཕྱག་གཉིས་པ༔ གཡས་པས་ཨུཏྤལ་ཡབ་མགུལ་འཁྱུད༔ གཡོན་པས་ཐོད་ཁྲག་གཙོ་ལ་སྟོབ༔ གཟིག་ཤམ་སྨད་དཀྲིས་རུས་རྒྱན་གསོལ༔ ཁྲོ་མོའི་ཆས་རྫོགས་ཞབས་གཉིས་ཀྱིས༔ བརྐྱང་བསྐུམ་ཡབ་ཀྱི་སྐུ་ལ་འཁྲིལ༔ བདེ་སྟོང་ཡེ་ཤེས་ཉམས་རྒྱས་གཡོ༔ ཕྱི་རིམ་འཁོར་ལོ་རྩིབས་བཞིའི་སྟེང༔ སྲས་མཆོག་ཀཱི་ལ་རིགས་བཞི་ནི༔ དཀར་སེར་དམར་ལྗང་ཞལ་གསུམ་པ༔ སྤྱན་དགུ་སྡང་མིག་ཕྱོགས་བཅུར་གཟིགས༔ ཞལ་གདངས་ལྗགས་འདྲིལ་སྨར་ ༢༠༽མེ་འཕྲོ༔ དབུ་སྐྲ་གྱེན་བརྫེས་ཐོད་སྦྲུལ་བརྒྱན༔ དུར་ཁྲོད་ཆས་རྫོགས་མེ་དཔུང་འབར༔ ཕྱག་དྲུག་རང་རྟགས་ཕྱག་མཚན་དང༔ རྡོ་རྗེ་མེ་དཔུང་ཁ་ཊཱཾ་འཛིན༔ མཐའ་གཉིས་གནམ་ལྕགས་ཕུར་པ་འདྲིལ༔ སྐུ་སྨད་ཕྱོགས་མདོག་ཕུར་དབལ་ནི༔ དགྲ་བགེགས་ལོག་འདྲེན་སྙིང་གར་གཟིར༔ ཡེ་ཤེས་མེ་དཔུང་ཀློང་དུ་བཞུགས༔ དེ་ཡི་ཕྱི་རིམ་གནམ་ལྕགས་ཀྱི༔ འཁོར་ལོ་རྩིབས་བཅུ་པད་ཉི་དང༔ ཕྱོགས་སྐྱོང་བཅུ་ཡི་གདན་སྟེང་དུ༔ དཔལ་ཆེན་ཁྲོ་བོ་ཆེན་པོ་བཅུ༔ ཧཱུྃ་ཀར་རྣམ་རྒྱལ་དབང་དབྱུུག་སྔོན་དང༔ གཤིན་རྗེ་གཤེད་དང་མི་གཡོ་བ༔ རྟ་མགྲིན་འདོད་རྒྱལ་བདུད་རྩི་འཁྱིལ༔ ཁམས་གསུམ་རྒྱལ་དང་སྟོབས་པོ་ཆེ༔ ཀུན་ཀྱང་ཞལ་གསུམ་ཕྱག་དྲུག་པ༔ དང་པོས་རྡོ་རྗེ་ཐོད་ཁྲག་འཛིན༔ འོག་གཉིས་རང་རྟགས་ཕྱག་མཚན་བསྣམས༔ མཐའ་མས་རི་རབ་ཕུར་པ་འདྲིལ༔ ཞབས་བཞི་གྱད་ཀྱི་འདོར་སྟབས་བསྒྲད༔ དུར་ཁྲོད་ཆས་དང་དཔལ་ཆས་རྫོགས༔ རང་རང་ཡུམ་དང་གཉིས་མེད་འཁྲིལ༔ ཡེ་ཤེས་མེ་དཔུང་འཁྱིལ་ཀློང་བཞུགས༔ ཕྱོགས་མཚམས་ཁྲ་ཐབས་ཟ་གསོད་རྣམས༔ རང་ལས་སྤྲུལ་པའི་ཕོ་ཉ་ནི༔ མགོ་བརྙན་སྣ་ཚོགས་ཕྱག་གཉིས་པ༔ གདུག་ ༢༡༽པའི་མཚོན་ཆ་སྣ་ཚོགས་ཐོགས༔

སྐུ་མདོག་ཡབ་ཡུམ་ཆ་འཛིན་ཅིང༔ འགུགས་འདྲེན་གསོད་གཅོད་ལས་ལ་རྔམས༔ སྒོ་བཞིར་སྒོ་མ་ཆེན་མོ་བཞི༔ རང་རྟགས་ཕྱག་མཚན་ཕུར་བུ་འདྲིལ༔ ཡང་སྤྲུལ་ཤྭ་ན་མ་བཞི་དང༔ སྐྱེས་བུ་གིང་བཞི་ཤན་པ་བཅས༔ རང་རང་སྐུ་མདོག་ཕྱག་མཚན་རྣམས༔ མ་འདྲེས་ཡོངས་རྫོགས་ཆེན་པོ་རུ༔ སྣང་སྟོང་སྒྱུ་མའི་སྐུ་རུ་བསྒོམ༔ དེ་ལྟར་གསལ་བའི་སྤྱི་བོར་ཨོཾ༔ མགྲིན་པར་ཨཱཿདང་ཐུགས་ཀར་ཧཱུྃ༔ དེ་ལས་འོད་ཟེར་རབ་འཕྲོས་པསཿ དུས་གསུམ་རྒྱལ་བ་སྲས་བཅས་ཀུན༔ འབྲུ་གསུམ་རྣམ་པར་སྤྱན་དྲངས་ནས༔ རང་གི་གནས་གསུམ་ཐིམ་པ་ཡིས༔ རྡོ་རྗེ་གསུམ་གྱི་རོལ་པར་སྨིན༔ སླར་ཡང་འོད་འཕྲོས་རྒྱལ་བ་རྣམས༔ རིགས་ལྔའི་རྣམ་པར་སྤྱན་དྲངས་བསྟིམ༔ དབང་བསྐུར་སྐུ་གང་དྲི་མ་དག༔ ཆུ་ཡི་ལྷག་མ་ཡར་ལུད་པ༔ རིགས་ཀྱི་བདག་པོས་དབུ་བརྒྱན་གྱུར༔ ཨོཾ་སརྦ་ཏ་ཐཱ་ག་ཏ་ཀཱ་ཡ་ཨ་བྷི་ཥིཉྩ་ཨོཾ༔ ཨོཾ་སརྦ་ཏ་ཐཱ་ཏ་ཝཱཀྐ་ཨ་བྷི་ཥིཉྩ་ཨཱཿ ཨོཾ་སརྦ་ཏ་ཐཱ་ག་ཏ་ཙིཏྟ་ཨ་བྷི་ཥིཉྩ་ཧཱུྃ༔ ཨོཾ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ་ ༢༢༽ཨ་བྷི་ཥིཉྩ་ཧྲཱིཿ ཅེས་བརྗོད་གནས་གསུམ་བྱིན་བརླབས་ནས༔ དབང་ལྷ་སྤྱན་དྲངས་རིགས་བདག་བསྟིམ༔ སྐུ་གསུམ་མཉམ་སྦྱོར་ཆེན་པོའི་དབྱིངས༔ ཡེ་ཤེས་ལྷ་ཚོགས་སྤྱན་དྲང་ཕྱིར༔ སྤོས་བསྲེག་དར་ག་ཡབ་རོལ་མོ་དང༔ ཐོད་རྔ་རྐང་གླིང་སྙན་དབྱངས་བཅས༔ དང་པོ་སྤྱན་འདྲེན་བྱ་བ་ནི༔ ཧཱུྃ་ཧྲཱིཿ ཆོས་དབྱིངས་འགྱུར་བ་མེད་པའི་ཀློང་དཀྱིལ་ནས༔ ཆོས་སྐུ་ཀུན་བཟང་རིག་རྩལ་རྫོགས་པའི་ལྷ༔ ལོག་འདྲེན་བདུད་བགེགས་འཇོམས་མཛད་ཁྲོ་བོའི་སྐུ༔ དཔལ་ཆེན་རྡོ་རྗེ་གཞོན་ནུ་ཡབ་ཡུམ་སྲས༔ ཁྲོ་བཅུ་ཡབ་ཡུམ་ཟ་གསོད་ཕོ་ཉ་དང༔ སྒོ་བཞི་ཕུར་སྲུང་དམ་ཅན་རྒྱ་མཚོའི་ཚོགས༔ གནས་འདིར་སྤྱན་འདྲེན་འཁོར་བཅས་གཤེགས་སུ་སོལ༔ དམ་སྲི་རྒྱལ་འགོང་འདུལ་ཕྱིར་གཤེགས་སུ་གསོལ༔ སྒྲུབ་པོའི་ཚེ་སྲོག་བསྲིང་ཕྱིར༴ དངོས་གྲུབ་རྣམ་གཉིས་སྩོལ་ཕྱིར༴ དྲག་པོའི་ཕྲིན་ལས་བསྒྲུབ་ཕྱིར༴ དུས་ཀྱི་གཡོ་འཁྲུགས་བཟློག་ཕྱིར༴

རྔམས་བརྗིད་དྲག་པོའི་སྐུ་རུ་ད་བཞེངས་ལ༔ མ་ཐོགས་སྒྲུབ་པའི་གནས་འདིར་གཤེགས་སུ་གསོལ༔ དྲག་པོ་མཐུ་ཡི་དངོས་གྲུབ་བསྩལ་དུ་གསོལ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་ས་མ་ཡ་ཛ་ཛཿ ཅེས་བརྗོད་ཡེ་ཤེས་ལྷ་ཚོགས་རྣམས༔ གར་དགུའི་ཉམས་རྫོགས་འོད་ཕུང་འབར༔ ཁ་བ་བུ་ཡུག་འཚུབས་བཞིན་བྱོན༔ སྣང་བའི་ཡུལ་ཀུན་གང་ ༢༣༽བར་བསམ༔ གཉིས་པ་བཞུགས་སུ་གསོལ་བ་ནི༔ ཧཱུྃ་ཧྲཱིཿ དབྱིངས་ནས་དྲངས་པའི་དཀྱིལ་འཁོར་ལྷ་ཚོགས་རྣམསཿ དམ་ཚིག་འཁོར་ལོའི་རྟེན་དང་དབྱེར་མེད་པར༔ ཆུ་ལ་ཆུ་བཞག་ཇི་བཞིན་རོ་གཅིག་ཏུ༔ པད་ཉི་བམ་གྱི་གདན་ལ་གཉིས་མེད་བཞུགས༔ བཛྲ་ས་མ་ཡ་ཛཿཏིཥྛ་ལྷན༔ ཅེས་བརྗོད་དམ་ཚིག་ཡེ་ཤེས་གཉིས༔ ཆུ་ལ་ཆུ་བུར་ཐིམ་པ་བཞིན༔ གཉིས་མེད་གསང་གསུམ་རོ་གཅིག་བསམ༔ གསུམ་པ་ཕྱག་འཚལ་ནིཿ ན་མོ༔ རང་བྱུང་ཡེ་ཤེས་བྱང་ཆུབ་སེམས༔ དཀྱིལ་འཁོར་ཀུན་གྱི་ངོ་བོར་གནས༔ ལྷ་དང་རང་སྣང་གཉིས་མེད་པའི༔ རང་ངོ་རང་ཞལ་མཇལ་ཕྱག་འཚལ༔ ན་མོ་པུ་རུ་ཤ་ཡ་ཧོཿ བཞི་པ་མཆོད་པ་བྱ་བ་ནི༔ ཧཱུྃ་ཧྲཱིཿ ཀེཾ་ལས་རིན་ཆེན་བྷནྡྷ་ཡངས་པའི་ནང༔ ཟག་མེད་འདོད་ཡོན་ལྔ་ལྡན་མཆོད་པ་ནི༔ གཟུང་འཛིན་བདག་ལྟའི་རུ་ཏྲའི་དབང་ཡུལ་དང༔ ཕུང་ཁམས་སྐྱེ་མཆེད་ལོངས་སྤྱོད་སྣང་ཡུལ་ཀུན༔ རྡོ་རྗེ་ཕུར་པའི་དཀྱིལ་འཁོར་ལྷ་ལ་འབུལ༔ བཞེས་ནས་སྒྲུབ་པའི་རྣལ་འབྱོར་བདག་ཅག་ལ༔ དྲག་པོ་མཐུ་ཡི་དངོས་གྲུབ་སྩོལ་བ་དང༔ ཕྱག་རྒྱ་ཆེན་པོ་མཆོག་གི་དངོས་གྲུབ་སྩོལ༔ ཨོཾ་བཛྲ་ཀུ་མཱ་ར་ས་པཱ་རི་ཝ་ར་བཛྲ་ཨརྒྷཾ་སོགས་ ༢༤༽ཤཔྡ་རཱུ་པ༴ དྷརྨ་པྲ་ཏཱིཙྪ་ཡེ་སྭཱ་ཧཱ༔ མ་ཧཱ་སརྦ་པཉྩ་བ་ལིཾ་ཏ་རཀྟ་གུ་ཧྱ་པཱུ་ཛ་ཁཱ་ཧིཿ ཞེས་བརྗོད་རང་ལས་སྤྲུལ་པའི་ལྷ་མོ་རྣམས་ཀྱིས་མཆོད་སྤྲིན་བསམ་གྱིས་མི་ཁྱབ་པ་སྤྲོས་ནས་དཀྱིལ་འཁོར་གྱི་ལྷ་རྣམས་བདེ་སྟོང་ཡེ་ཤེས་ཀྱི་བདུད་རྩིས་མཉེས་ནས་གཟི་བྱིན་མཆོག་ཏུ་རྒྱས་པར་བསམ༔ ལྔ་པ་བསྟོད་པ་ནི༔ ཧཱུྃ་ཧྲཱིཿ ཆོས་དབྱིངས་འགྱུར་བ་མེད་པའི་ངང་ཉིད་ལས༔ སངས་རྒྱས་ཀུན་གྱི་སྐུ་གསུང་ཐུགས་ཀྱི་བདག༔

ཆེ་བའི་ཆེ་མཆོག་བཛྲ་ཀུ་མཱ་ར༔ ཕྲིན་ལས་ཡོངས་རྫོགས་དཔལ་ལ་ཕྱག་འཚལ་བསྟོད༔ སྒེག་དཔའ་འཇིགས་སུ་རུང་བ་སྐུ་ཡི་གར༔ རྒོད་གཤེ་དྲག་ཤུལ་ལྡན་པ་གསུང་གི་གར༔ སྙིང་རྗེ་རྔམས་ཞི་རྫོགས་པ་ཐུགས་ཀྱི་གར༔ གར་དགུའི་ཉམས་རྫོགས་རྡོ་རྗེ་གཞོན་ནུར་བསྟོད༔ སྟོང་ཉིད་གདངས་ལས་གང་འདུལ་སྐུར་སྤྲུལ་པ༔ སྣ་ཚོགས་ཐབས་ཀྱིས་འཁོར་འདས་རྒྱས་འདེབས་ཤིང༔ རྣམ་ཀུན་མཆོག་ལྡན་དོན་གྱི་རྣལ་འབྱོར་མ༔ ཡུམ་ཆེན་འཁོར་ལོ་རྒྱས་འདེབས་ཉིད་ལ་བསྟོད༔ དཔལ་ཆེན་ཡབ་ཡུམ་ཐུགས་ལས་སྤྲུལ་པའི་སྲས༔ ཀཱི་ལ་རིགས་བཞི་ཁྲོ་བཅུ་ཁྲ་ཐབས་དང༔ སྒོ་མ་བཞི་དང་ཕུར་སྲུང་རྒྱ་མཚོའི་ཚོགས༔ དཀྱིལ་འཁོར་ཡོངས་རྫོགས་ལྷ་ལ་ཕྱག་འཚལ་བསྟོད༔ ཅེས་བརྗོད་སྐུ་གསུང་ཐུགས་ཀྱི་ལྷ་མོ་ཡིས༔ སྙན་ ༢༥༽དབྱངས་རོལ་ལོ་སོགས་ཀྱི་བསྟོད་པར་བསམ༔ མཐར་ནི་དེ་དག་རང་གི་ཐུགས་ཀར་བསྡུ༔ རྒྱལ་ཀུན་ཕྲིན་ལས་དབང་རྣམས་རྫོགས་བར་བསམ༔ དྲུག་པ་བཤགས་པནི༔ ཧོཿ རྩ་གསུམ་རྡོ་རྗེ་ཕུར་པའི་ལྷ་ཚོགས་དགོངས༔ བདག་ཅག་མ་རིག་འཁྲུལ་པའི་དབང་གྱུར་པས༔ སྒོ་གསུམ་མི་དགེའི་ལས་ཀུན་བཟོད་པར་གསོལ༔ མི་བསྒྲིབ་ཚངས་པ་མཆོག་གི་དངོས་གྲུབ་སྩོལ༔ ཨོཾ་བཛྲ་སཏྭ་ས་མ་ཡ་སོགས། ཨཱཿ ཞེས་བརྗོད་བསྐྱེད་བཟླས་གཡེལ་ནས་དང༔ སྒོ་གསུམ་བག་མེད་ཉེས་ཚོགས་ཀུནཿ བ་མོར་ཉི་ཟེར་ཕོག་པ་ལྟར༔ མ་ལུས་བྱང་ཞིང་དག་སངས་ནས༔ སྒོ་གསུམ་དཀྱིལ་འཁོར་གསུམ་དུ་བསྲེ༔ ལྟ་བ་ལྷ་ཡི་གདིང་ལྡན་བྱ༔ བདུན་པ་འཛབ་དམིགས་གསལ་བ་ནི༔ ཧཱུྃ༔ གཙོ་བོའི་ཐུགས་ཀར་པདྨ་ཉི་མའི་སྟེང༔ ཡེ་ཤེས་སེམས་དཔའ་རྒྱན་མེད་ཚོན་གང་པའི༔ ཐུགས་ཀློང་ཉི་སྟེང་གནམ་ལྕགས་རྡོ་རྗེའི་ལྟེར༔ ཐབས་ཤེས་ཉི་ཟླའི་གྭའུ་ཁ་སྦྱོར་ནང༔ ཧཱུྃ་མཐིང་ཉིད་ལ་རྩ་བའི་སྔགས་ཀྱིས་བསྐོར༔ བཟླས་པས་སྒོ་གསུམ་རྡོ་རྗེ་གསུམ་དུ་སྨིན༔ རྒྱལ་ཀུན་ཕྲིན་ལས་གསང་གསུམ་ཡོངས་འདུས་བསམ༔ ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ༔ འདི་ནི་རྩ་བའི་བསྙེན་པའོ༔ སྔགས་ཕྲེང་གཡས་སུ་མགལ་མེ་ལྟར་འཁོར་ལས༔

འོད་ཟེར་ ༢༦༽ཁ་དོག་སྣ་ལྔ་ཕྱོགས་བཅུར་འཕྲོས༔ དབྱིངས་བཞུགས་བདེ་གཤེགས་སྲས་བཅས་མཆོད་པས་མཉེས༔ ཐུགས་རྗེ་བྱིན་རླབས་གཟི་བྱིན་དབང་དངོས་གྲུབ༔ འོད་ལྔའི་རྣམ་པར་ཚུར་འདུས་རང་ལ་ཐིམ༔ སྒོ་གསུམ་དག་རྫོགས་སྨིན་གསུམ་མཐར་ཕྱིན་ཏེ༔ མཐུ་ནུས་གཟི་བྱིན་རབ་ཏུ་རྒྱས་པ་དང༔ སྣང་གྲགས་ལྷ་སྔགས་ཆོས་ཉིད་ཆེན་པོར་སངས༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱཾ་བྃ་ཧཱུྃ་ཕཊ་ཛཿཧཱུྃ་ཨཱཿ འདི་ནི་ཉེ་བར་བསྙེན་པ་སྒྲུབ་པའོ༔ སླར་ཡང་སྔགས་ཕྲེང་མགལ་མེ་ལུག་བརྒྱུད་ལྟར༔ ཡབ་ཡུམ་ཞལ་གསང་བར་བརྒྱུད་མདུན་བསྐྱེད་བསྐུལ༔ དེ་ལ་འོད་འཕྲོས་ཕྱོགས་བཅུའི་རྒྱལ་རྣམས་ཀྱི༔ ཐུགས་རྗེ་བྱིན་རླབས་ཞིང་དང་གཞལ་ཡས་དང༔ སྣང་སྲིད་བཅུད་དང་དཔལ་ཡོན་མ་ལུས་པ༔ འོད་ཀྱི་རྣམ་པར་བསྡུས་ཏེ་བདག་མདུན་ལ༔ ཆུ་ལ་ཆུ་བཞག་ཇི་བཞིན་གཉིས་མེད་གྱུར༔ སྣང་སྲིད་དག་མཉམ་འོད་གསལ་ཆོས་སྐུའི་ངང༔ ལྷུན་གྲུབ་མི་གནས་བདེ་བ་ཆེན་པོར་ཨཱཿ ཨོཾ་བཛྲ་ཀཱི་ལི་ཀཱི་ལ་ཡ༔ ཛཿཧཱུྃ་བྃ་ཧོ༔ ཀ་ཏཾ་ཀ་ཡེ༔ ཛ་ཡེ་བི་ཛ་ཡེ༔ ཨ་ཛི་ཏེ༔ ཨ་པ་ར་ཛི་ཏེ༔ མཱ་ར་སེ་ན་པྲ་མརྡྷ་ན་ཡེ་སརྦ་ ༢༧༽བིགྷྣཱཾ་བྃ་ཧཱུྃ་ཕཊཿ འདི་ནི་སྒྲུབ་པ་ཆེན་པོའོ༔ བདག་མདུན་རྡོ་རྗེ་གཞོན་ནུ་ཡབ་ཡུམ་གྱི༔ སྐུ་ལས་འོད་དང་འོད་ཕུང་རབ་འཕྲོས་པས༔ ལས་བྱེད་ཕོ་ཉ་བྱ་ཁྱུང་ལྕགས་སྡིག་སོགས༔ སྐར་ལྟར་འཁྲིགས་ནས་སྣང་སྲིད་བར་མེད་གང༔ གཟུགས་ཅན་གཟུགས་མེད་དགྲ་བགེགས་གནོད་བྱེད་དང༔ ཚེ་བསོད་བར་གཅོད་གདོན་བགེགས་མ་ལུས་ཀུན༔ ཐལ་བའི་རྡུལ་བཞིན་རྗེས་ཤུལ་མེད་པར་བརླག༔ ཤ་ཁྲག་སྲོག་དབུགས་ནང་རོལ་བཅས་པ་ཀུན༔ ཟ་བྱེད་ཕོ་ཉའི་ཚོགས་ཀྱིས་ལྷག་མེད་རོལ༔ འཁྲུལ་མི་ཤེས་པའི་དབྱིངས་སུ་གྲོལ་ཐོབ་ནས༔ ཕྲིན་ལས་རྣམ་བཞི་ལྷུན་གྱིས་གྲུབ་པར་བསམ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བྃ་ཧཱུྃ་ཕཊཿ གནོད་བྱེད་སརྦ་ཤཱ་ཏྲུཾ་མཱ་ར་ཡ་ཕཊཿ འདི་ནི་ལས་སྦྱོར་རིམ་པའོ༔ མན་ངག་སྤུ་གྲིའི་སྔགས་གཟེར་གདབ༔ འདི་ཡིས་ལྷ་སྲིན་བྲན་ཁོལ་ནས༔

བར་ཆད་གཡུལ་ལས་རྒྱལ་བར་འགྱུར༔ ཟླ་བ་དྲུག་ཏུ་བཟླས་བསྒྲུབ་བྱ༔ མཆོག་གི་རིག་འཛིན་སར་གཤེགས་ནས༔ དངོས་གྲུབ་རྣམ་གཉིས་ཐོབ་པར་ངེས༔ སྲོག་ནི་རིག་པ་བྱང་ཆུབ་སེམས༔ འགྱུར་བ་མེད་པ་ཆོས་ཀྱི་སྐུ༔ སྡོམ་ནི་འཁོར་དང་འདས་པ་སྟེ༔ མཐའ་གྲོལ་ཀློང་ཡངས་ལྷ་བའོ༔ སྡོམ་བྱེད་གཟེར་བཞིའི་མན་ངག་ནི༔ སྣང་རྟོག་ལྷ་ཡི་ ༢༨༽ཕྲག་རྒྱ་རུ༔ ཤེས་པ་གསལ་བའི་གཟེར་དང་ནི༔ སྒྲ་གྲགས་ཐམས་ཅད་སྔགས་ཀྱི་སྒྲ༔ རླུང་སྔགས་དབྱེར་མེད་སྔགས་ཀྱི་གཟེར༔ དྲན་རྟོག་འོད་གསལ་ཆོས་སྐུའི་ངང༔ འགྱུ་འཕྲོ་ཡེ་ཤེས་ཕྲིན་ལས་གཟེར༔ ཡེ་ནས་མ་བཙལ་ལྷུན་གྱིས་གྲུབ༔ འདི་དོན་ཚུལ་བཞིན་ཤེས་གྱུར་ན༔ བསྐྱེད་རྫོགས་རྣམ་གྲངས་མང་མི་དགོས༔ འདི་ཡིས་དངོས་གྲུབ་མ་ལུས་ཐོབ༔ ཐེ་ཚོམ་མེད་དོ་ས་མ་ཡ༔ ཨེ་མ་གསང་བ་ལས་ཀྱང་ཆེས་གསང་བ༔ ཡང་ཟབ་སྒྲུབ་པ་ཀུན་གྱི་སྙིང་པོ་མཆོག༔ པྲ་བྷ་ཧསྟིའི་ཐུགས་ཀྱི་ཡང་སྙིང་འདི༔ པདྨ་སཾ་བྷས་གཅེས་པའི་ནོར་བཞིན་དུ༔ ཁོ་མོ་མཚོ་རྒྱལ་བདག་ལ་གནང་བ་ཡི༔ སྙིང་མིག་སྲོག་ལས་ཕོངས་ཤིང་ཆེས་ཟབ་པས༔ ཞི་བ་རྡོ་རྗེ་མཚོ་ཡི་ཐུགས་དམ་མཛོད༔ ད་དུང་མ་སྤེལ་རིན་ཆེན་གཏེར་དུ་སྦོས༔ མ་འོངས་སྙིགས་འདུས་ཉི་ཤུ་ཁ་རལ་དུས༔ ཆོས་སྒྲུབ་ཉུང་ཞི་དམ་མེད་ལུང་པ་གང༔ མདོ་སྔགས་གཉིས་ཀྱི་ཆོས་ལ་རྩོད་གཞི་བྱེད༔ ཆོས་སྤངས་ལས་ངན་སཔྟའི་དབང་སོང་ནས༔ སྔགས་ལ་གཤེ་ཞིང་དཀོར་ལ་རྩི་བཞིན་མཐོང༔ སྒྲུབ་པའི་དབེན་གནས་བྱ་སྤྱང་ཕག་གིས་འཛིན༔ དགེ་སློང་ཁྲིམས་ཉམས་ཁྱིམ་པའི་ཁྲོད་དུ་འགྲིམ༔ སྔགས་པས་དམ་ཉམས་བསྐྱེད་རྫོགས་རླུང་ལ་བསྐུར༔ སྐྱེ་བོས་མནའ་ཟ་རྐུན་ཇག་ལས་ལ་བརྩོན༔ ཡུལ་མི་རྣམས་ཀྱི་ཆ་ལུགས་མ་ངེས་པ༔ ཧོར་ནག་རྒྱ་དང་སྲིན་པོའི་ཆས་གོས་བྱེད༔ དཀོན་མཆོག་རྒྱབ་སྟོན་ཕུང་རྫས་སྐྱབས་སུ་འཚོལ༔ རང་བྱས་ལས་ཀྱི་རྣམསྨིན་དུ་ ༢༩༽སྨིན་ནས༔ ས་ལ་འབྲུ་མེད་ནམ་ཟླའི་དྲོད་མི་སྙོམས༔ དབྱར་དགུན་གོ་ལྡོག་བཟའ་ཤིང་བཅུད་མི་འཕེལ༔ འགྲོ་རྣམས་དབུལ་ཞིང་རོང་ཚོ་སྤྱང་ལྟར་འཁྱམས༔

སྟོད་ཀྱི་ཁུ་འཕང་སྨད་དུ་ངོམས་པའི་ཚེ༔ མི་བདེའི་སྡུག་བསྔལ་རིན་གྱིས་ཉོས་འདྲ་འོང༔ དེ་དུས་ཆོས་སྒྲུབ་བུ་ལ་བར་ཆད་མང༔ རང་ཉིད་བདུད་ཀྱིས་བསླུས་ནས་ཆོས་ལས་ལོག༔ ཉེ་འབྲེལ་བདུད་དུ་བབས་ནས་ཆོས་ལས་ལོག༔ བུད་མེད་བདུད་དུ་བབས་ནས་ཆོས་ལས་ལོག༔ ཕ་མ་བདུད་དུ་བབས་ནས་ཆོས་ལས་ལོག༔ ལོངས་སྤྱོད་བདུད་དུ་བབས་ནས་ཆོས་ལས་ལོག༔ གནས་ཁང་བདུད་དུ་བབས་ནས་ཆོས་ལས་ལོག༔ ཡུལ་སྤྱོད་བདུད་དུ་བབས་ནས་ཆོས་ལས་ལོག༔ ལོག་པ་བདུད་ཀྱི་བསྟན་པ་དར་བའི་ཚེ༔ ཟབ་ཆོས་འདི་ཉིད་ཡིད་བཞིན་ནོར་ལས་ལྷག༔ དེ་དུས་ང་སྤྲུལ་ང་དང་གཉིས་མེད་པ༔ ཞི་བ་རྡོ་རྗེ་མཚོ་ཡིས་ཆོས་འདི་བཏོན༔ འདིར་འཕྲད་ཆོས་སྒྲུབ་སྐྱེས་བུའི་བར་ཆད་སེལ༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ སྐལ་མེད་ལོག་ལྟ་ཅན་ལ་འདི་མ་འཕྲད༔ བཀའ་སྲུང་དྲེགས་པ་རྣམ་གསུམ་གཉེར་གྱིས་ཤིག༔ དམ་ཉམས་ལག་ཏུ་མ་ཤོར་ཨ་ཐཾ་རྒྱ༔ ས་མ་ཡ༔ ཟབ་རྒྱ༔ གསང་རྒྱ༔ གཏེར་རྒྱ༔ སྦས་རྒྱ༔ གཏད་རྒྱ༔ བརྡ་ཐིམ༔ ༔ ཅེས་པ་འདི་ཡང་རང་ལོ་ཞེ་གཅིག་ལོར་མཁའ་འགྲོ་རལ་གྲི་འབར་མས་གཏེར་དཔེ་དངོས་སུ་གནང་བ་ལ་བརྟེན་ནས་བརྡ་ཇི་བཞིན་པར་མ་ཁྲོལ་ཡང་རྟེན་འབྲེལ་གྱི་ཆེད་དུ་ཉེ་ ༣༠༽གནས་ཤཱི་ལ་བཛྲ་གྱིས་གཙོས་བུ་སློབ་ཆོས་བདག་རྣམས་ཀྱི་ཚེ་འཕྲང་སེལ་བའི་ཕྱིར་དུ་སེར་དགོན་དབེན་ཁྲོད་འོད་གསལ་དགའ་བའི་ལྗོངས་ཤོད་ནས་སྐྱེས་དམན་བདེ་བའི་རྡོ་རྗེས་ཉམས་ཆོས་ཡིག་རིས་སུ་བྲིས་པའོ།། དགེའོ།།